['বিশ্বের আলোকলুপ্ত তিমিরের অন্তরালে এল', 'মৃত্যুদূত চুপে চুপে; জীবনের দিগন্ত-আকাশে', 'যত ছিল সূক্ষ্ম ধূলি স্তরে স্তরে, দিল ধৌত করি', 'ব্যথার দ্রাবক রসে, দারুণ স্বপ্নের তলে তলে', 'চলেছিল পলে পলে দৃঢ়হস্তে নিঃশব্দে মার্জনা।', 'কোন্ ক্ষণে নটলীলা-বিধাতার নবনাট্যভূমে', 'উঠে গেল যবনিকা। শূন্য হতে জ্যোতির তর্জনী', 'স্পর্শ দিল এক প্রান্তে স্তম্ভিত বিপুল অন্ধকারে', 'আলোকের থরহর শিহরণ চমকি চমকি', 'ছুটিল বিদ্যুৎবেগে অসীম তন্দ্রার স্তূপে স্তূপে--', 'দীর্ণ দীর্ণ করি দিল তারে। গ্রীষ্মরিক্ত অবলুপ্ত', 'নদীপথে অকস্মাৎ প্লাবনের দুরন্ত ধারায়', 'বন্যার প্রথম নৃত্য শুষ্কতার বক্ষে বিসর্পিয়া', 'ধায় যথা শাখায় শাখায় সেইমত জাগরণ', 'শূন্য আঁধারের গূঢ় নাড়ীতে নাড়ীতে-- অন্তঃশীলা', 'জ্যোতির্ধারা দিল প্রবাহিয়া। আলোকে আঁধারে মিলি', 'চিত্তাকাশে অর্ধস্ফুট অস্পষ্টের রচিল বিভ্রম।', 'অবশেষে দ্বন্দ্ব গেল ঘুচি। পুরাতন সম্মোহের', 'স্থূল কারাপ্রাচীরবেষ্টন, মুহূর্তেই মিলাইল', 'কুহেলিকা। নূতন প্রাণের সৃষ্টি হল অবারিত', 'স্বচ্ছ শুভ্র চৈতন্যের প্রথম প্রত্যুষ-অভ্যুদয়ে।', 'অতীতের সঞ্চয়পুঞ্জিত দেহখানা, ছিল যাহা', 'আসন্নের বক্ষ হতে ভবিষ্যের দিকে মাথা তুলি', 'বিন্ধ্যগিরিব্যবধানসম, আজ দেখিলাম', 'প্রভাতের অবসন্ন মেঘ তাহা,স্রস্ত হয়ে পড়ে', 'দিগন্তবিচ্যুত। বন্ধমুক্ত আপনারে লভিলাম', 'সুদূর অন্তরাকাশে, ছায়াপথ পার হয়ে গিয়ে', 'অলোক আলোকতীর্থে সূক্ষ্মতম বিলয়ের তটে।']
['ওরে চিরভিক্ষু, তোর আজন্মকালের ভিক্ষাঝুলি', 'চরিতার্থ হোক আজি, মরণের প্রসাদবহ্নিতে', 'কামনার আবর্জনা যত, ক্ষুধিত অহমিকার', 'উঞ্ছবৃত্তি-সঞ্চিত জঞ্জালরাশি দগ্ধ হয়ে গিয়ে', 'ধন্য হোক আলোকের দানে, এ মর্তের প্রান্তপথ', "দীপ্ত ক'রে দিক, অবশেষে নিঃশেষে মিলিয়া যাক", 'পূর্বসমুদ্রের পারে অপূর্ব উদয়াচলচূড়ে', 'অরুণকিরণতলে একদিন অমর্ত প্রভাতে।']
['এ জন্মের সাথে লগ্ন স্বপ্নের জটিল সূত্র যবে', 'ছিঁড়িল অদৃশ্য ঘাতে, সে মুহূর্তে দেখিনু সম্মুখে', 'অজ্ঞাত সুদীর্ঘ পথ অতিদূর নিঃসঙ্গের দেশে', 'নিরাসক্ত নির্মমের পানে। অকস্মাৎ মহা-একা', 'ডাক দিল একাকীরে প্রলয়তোরণচূড়া হতে।', 'অসংখ্য অপরিচিত জ্যোতিষ্কের নিঃশব্দতামাঝে', 'মেলিনু নয়ন; জানিলাম একাকীর নাই ভয়,', 'ভয় জনতার মাঝে; একাকীর কোনো লজ্জা নাই,', 'লজ্জা শুধু যেথা-সেথা যার-তার চক্ষুর ইঙ্গিতে।', 'বিশ্বসৃষ্টিকর্তা একা, সৃষ্টিকাজে আমার আহ্বান', 'বিরাট নেপথ্যলোকে তাঁর আসনের ছায়াতলে।', 'পুরাতন আপনার ধ্বংসোন্মুখ মলিন জীর্ণতা', 'ফেলিয়া পশ্চাতে, রিক্তহস্তে মোরে বিরচিতে হবে', 'নূতন জীবনচ্ছবি শূন্য দিগন্তের ভূমিকায়।']
['সত্য মোর অবলিপ্ত সংসারের বিচিত্র প্রলেপে,', 'বিবিধের বহু হস্তক্ষেপে, অযত্নে অনবধানে', 'হারালো প্রথম রূপ,দেবতার আপন স্বাক্ষর', 'লুপ্তপ্রায়-- ক্ষয়ক্ষীণ জ্যোতির্ময় আদিমূল্য তার।', 'চতুষ্পথে দাঁড়াল সে ললাটে পণ্যের ছাপ নিয়ে', 'আপনারে বিকাইতে-- অঙ্কিত হতেছে তার স্থান', 'পথে-চলা সহস্রের পরীক্ষাচিহ্নিত তালিকায়।', 'হেনকালে একদিন আলো-আঁধারের সন্ধিস্থলে', 'আরতিশঙ্খের ধ্বনি যে লগ্নে বাজিল সিন্ধুপারে,', 'মনে হল, মুহূর্তেই থেমে গেল সব বেচাকেনা,', 'শান্ত হল আশাপ্রত্যাশার কোলাহল। মনে হল,', 'পরের মুখের মূল্য হতে মুক্ত, সব চিহ্ন-মোছা', 'অসজ্জিত আদিকৌলীন্যের শান্ত পরিচয় বহি', 'যেতে হবে নীরবের ভাষাহীন সংগীতমন্দিরে', 'একাকীর একতারা হাতে। আদিমসৃষ্টির যুগে', 'প্রকাশের যে আনন্দ রূপ নিল আমার সত্তায়', 'আজ ধূলিমগ্ন তাহা, নিদ্রাহারা রুগ্ণ বুভুক্ষার', 'দীপধূমে কলঙ্কিত। তারে ফিরে নিয়ে চলিয়াছি', 'মৃত্যু স্নানতীর্থতটে সেই আদি নির্ঝরতলায়।', 'বুঝি এই যাত্রা মোর স্বপ্নের অরণ্যবীথিপারে', 'পূর্ব ইতিহাস-ধৌত অকলঙ্ক প্রথমের পানে--', 'যে প্রথম বারে বারে ফিরে আসে বিশ্বের সৃষ্টিতে', 'কখনো বা অগ্নিবর্ষী প্রচণ্ডের প্রলয়হুংকারে,', 'কখনো বা অকস্মাৎ স্বপ্নভাঙা পরম বিস্ময়ে', 'শুকতারানিমন্ত্রিত আলোকের উৎসবপ্রাঙ্গণে।']
['পশ্চাতের নিত্যসহচর, অকৃতার্থ হে অতীত,', 'অতৃপ্ত তৃষ্ণার যত ছায়ামূর্তি প্রেতভূমি হতে', 'নিয়েছ আমার সঙ্গ, পিছু-ডাকা অক্লান্ত আগ্রহে', 'আবেশ-আবিল সুরে বাজাইছ অস্ফুট সেতার,', 'বাসাছাড়া মৌমাছির গুন গুন গুঞ্জরণ যেন', 'পুষ্পরিক্ত মৌনী বনে। পিছু হতে সম্মুখের পথে', 'দিতেছ বিস্তীর্ণ করি অস্তশিখরের দীর্ঘ ছায়া', 'নিরন্ত ধূসরপাণ্ডু বিদায়ের গোধূলি রচিয়া।', 'পশ্চাতের সহচর, ছিন্ন করো স্বপ্নের বন্ধন;', 'রেখেছ হরণ করি মরণের অধিকার হতে', 'বেদনার ধন যত, কামনার রঙিন ব্যর্থতা--', 'মৃত্যুরে ফিরায়ে দাও। আজি মেঘমুক্ত শরতের', 'দূরে-চাওয়া আকাশেতে ভারমুক্ত চিরপথিকের', 'বাঁশিতে বেজেছে ধ্বনি, আমি তারি হব অনুগামী।']
['মুক্তি এই-- সহজে ফিরিয়া আসা সহজের মাঝে,', 'নহে কৃচ্ছ্রসাধনায় ক্লিষ্ট কৃশ বঞ্চিত প্রাণের', 'আত্ম-অস্বীকারে। রিক্ততায় নিঃস্বতায়, পূর্ণতার', 'প্রেতচ্ছবি ধ্যান করা অসম্মান জগৎলক্ষ্মীর।', 'আজ আমি দেখিতেছি, সম্মুখে মুক্তির পূর্ণরূপ', 'ওই বনস্পতিমাঝে, ঊর্ধ্বে তুলি ব্যগ্র শাখা তার', 'শরৎপ্রভাতে আজি স্পর্শিছে সে মহা-অলক্ষ্যেরে', 'কম্পমান পল্লবে পল্লবে; লভিল মজ্জার মাঝে', 'সে মহা-আনন্দ যাহা পরিব্যাপ্ত লোকে লোকান্তরে,', 'বিচ্ছুরিত সমীরিত আকাশে আকাশে, স্ফুটোন্মুখ', 'পুষ্পে পুষ্পে, পাখিদের কণ্ঠে কণ্ঠে স্বত-উৎসারিত।', 'সন্ন্যাসীর গৈরিক বসন লুকায়েছে তৃণতলে', 'সর্ব-আবর্জনা-গ্রাসী বিরাট ধুলায়, জপমন্ত্র', 'মিলে গেছে পতঙ্গগুঞ্জনে। অনিঃশেষ যে তপস্যা', 'প্রাণরসে উচ্ছ্বসিত, সব দিতে সব নিতে', 'যে বাড়ালো কমণ্ডলু দ্যুলোকে ভূলোকে, তারি বর', 'পেয়েছি অন্তরে মোর, তাই সর্ব দেহ মন প্রাণ', 'সূক্ষ্ম হয়ে প্রসারিল আজি ওই নিঃশব্দ প্রান্তরে', 'ছায়ারৌদ্রে হেথাহোথা যেথায় রোমন্থরত ধেনু', 'আলস্যে শিথিল-অঙ্গ, তৃপ্তিরসসম্ভোগ তাদের', 'সঞ্চারিছে ধীরে মোর পুলকিত সত্তার গভীরে।', 'দলে দলে প্রজাপতি রৌদ্র হতে নিতেছে কাঁপায়ে', 'নীরব আকাশবাণী শেফালির কানে কানে বলা,', 'তাহারি বীজন আজি শিরায় শিরায় রক্তে মোর', 'মৃদু স্পর্শে শিহরিত তুলিছে হিল্লোল।', 'হে সংসার,', 'আমাকে বারেক ফিরে চাও; পশ্চিমে যাবার মুখে', 'বর্জন কোরো না মোরে উপেক্ষিত ভিক্ষুকের মতো।', 'জীবনের শেষপাত্র উচ্ছলিয়া দাও পূর্ণ করি,', 'দিনান্তের সর্বদানযজ্ঞে যথা মেঘের অঞ্জলি', "পূর্ণ করি দেয় সন্ধ্যা, দান করি' চরম আলোর", 'অজস্র ঐশ্বর্যরাশি সমুজ্জ্বল সহস্ররশ্মির--', 'সর্বহর আঁধারের দস্যুবৃত্তি-ঘোষণার আগে।']
['এ কী অকৃতজ্ঞতার বৈরাগ্যপ্রলাপ ক্ষণে ক্ষণে', 'বিকারের রোগীসম অকস্মাৎ ছুটে যেতে চাওয়া', 'আপনার আবেষ্টন হতে।', 'ধন্য এ জীবন মোর--', 'এই বাণী গাব আমি, প্রভাতে প্রথম-জাগা পাখি', 'যে সুরে ঘোষণা করে আপনাতে আনন্দ আপন।', 'দুঃখ দেখা দিয়েছিল, খেলায়েছি দুঃখনাগিনীরে', 'ব্যথার বাঁশির সুরে। নানা রন্ধ্রে প্রাণের ফোয়ারা', 'করিয়াছি উৎসারিত অন্তরের নানা বেদনায়।', 'এঁকেছি বুকের রক্তে মানসীর ছবি বারবার', 'ক্ষণিকের পটে, মুছে গেছে রাত্রির শিশিরজলে,', 'মুছে গেছে আপনার আগ্রহস্পর্শনে--তবু আজো', 'আছে তারা সূক্ষ্মরেখা স্বপনের চিত্রশালা জুড়ে,', 'আছে তারা অতীতের শুষ্কমাল্যগন্ধে বিজড়িত।', 'কালের অঞ্জলি হতে ভ্রষ্ট কত অব্যক্ত মাধুরী', 'রসে পূর্ণ করিয়াছে থরে থরে মনের বাতাস,', 'প্রভাত-আকাশ যথা চেনা-অচেনার বহু সুরে', 'কূজনে গুঞ্জনে ভরা। অনভিজ্ঞ নবকৈশোরের', 'কম্পমান হাত হতে স্খলিত প্রথম বরমালা', 'কণ্ঠে ওঠে নাই, তাই আজিও অক্লিষ্ট অমলিন', 'আছে তার অস্ফুট কলিকা। সমস্ত জীবন মোর', 'তাই দিয়ে পুষ্পমুকুটিত। পেয়েছি যা অযাচিত', 'প্রেমের অমৃতরস, পাই নি যা বহু সাধনায়--', 'দুই মিশেছিল মোর পীড়িত যৌবনে। কল্পনায়', 'বাস্তবে মিশ্রিত, সত্যে ছলনায়, জয়ে পরাজয়ে,', 'বিচিত্রিত নাট্যধারা বেয়ে, আলোকিত রঙ্গমঞ্চে', 'প্রচ্ছন্ন নেপথ্যভূমে, সুগভীর সৃষ্টিরহস্যের', 'যে প্রকাশ পর্বে পর্বে পর্যায়ে পর্যায়ে উদ্বারিত', 'আমার জীবনরচনায়, তাহারে বাহন করি', 'স্পর্শ করেছিল মোরে কতদিন জাগরণক্ষণে', 'অপরূপ অনিবর্চনীয়। আজি বিদায়ের বেলা', 'স্বীকার করিব তারে, সে আমার বিপুল বিস্ময়।', 'গাব আমি, হে জীবন, অস্তিত্বের সারথি আমার,', 'বহু রণক্ষেত্র তুমি করিয়াছ পার, আজি লয়ে যাও', 'মৃত্যুর সংগ্রামশেষে নবতর বিজয়যাত্রার।']
['রঙ্গমঞ্চে একে একে নিবে গেল যবে দীপশিখা,', 'রিক্ত হল সভাতল, আঁধারের মসী-অবলেপে', 'স্বপ্নচ্ছবি-মুছে-যাওয়া সুযুপ্তির মতো শান্ত হল', 'চিত্ত মোর নিঃশব্দের তর্জনীসংকেতে। এতকাল', 'যে সাজে রচিয়াছিনু আপনার নাট্যপরিচয়', 'প্রথম উঠিতে যবনিকা, সেই সাজ মুহূর্তেই', 'হল নিরর্থক। চিহ্নিত করিয়াছিনু আপনারে', 'নানা চিহ্নে, নানা বর্ণপ্রসাধনে সহস্রের কাছে,', 'মুছিল তা, আপনাতে আপনার নিগূঢ় পূর্ণতা', 'আমারে করিল স্তব্ধ, সূর্যাস্তের অন্তিম সৎকারে', 'দিনান্তের শূন্যতায় ধরার বিচিত্র চিত্রলেখা', 'যখন প্রচ্ছন্ন হয়, বাধামুক্ত আকাশ যেমন', 'নির্বাক্ বিস্ময়ে স্তব্ধ তারাদীপ্ত আত্মপরিচয়ে।']
['দেখিলাম-- অবসন্ন চেতনার গোধূলিবেলায়', 'দেহ মোর ভেসে যায় কালো কালিন্দীর স্রোত বাহি', 'নিয়ে অনুভূতিপুঞ্জ, নিয়ে তার বিচিত্র বেদনা,', 'চিত্র-করা আচ্ছাদনে আজন্মের স্মৃতির সঞ্চয়,', 'নিয়ে তার বাঁশিখানি। দূর হতে দূরে যেতে যেতে', 'ম্লান হয়ে আসে তার রূপ, পরিচিত তীরে তীরে', 'তরুচ্ছায়া-আলিঙ্গিত লোকালয়ে ক্ষীণ হয়ে আসে', 'সন্ধ্যা-আরতির ধ্বনি, ঘরে ঘরে রুদ্ধ হয় দ্বার,', 'ঢাকা পড়ে দীপশিখা, খেয়া নৌকা বাঁধা পড়ে ঘাটে।', 'দুই তটে ক্ষান্ত হল পারাপার, ঘনালো রজনী,', 'বিহঙ্গের মৌনগান অরণ্যের শাখায় শাখায়', 'মহানিঃশব্দের পায়ে রচি দিল আত্মবলি তার।', "এক কৃষ্ণ অরূপতা নামে বিশ্ববৈচিত্র৻ের 'পরে", 'স্থলে জলে। ছায়া হয়ে, বিন্দু হয়ে মিলে যায় দেহ', 'অন্তহীন তমিস্রায়। নক্ষত্রবেদীর তলে আসি', 'একা স্তব্ধ দাঁড়াইয়া, ঊর্ধ্বে চেয়ে কহি জোড় হাতে--', 'হে পূষন্, সংহরণ করিয়াছ তব রশ্মিজাল,', 'এবার প্রকাশ করো তোমার কল্যাণতম রূপ,', 'দেখি তারে যে পুরুষ তোমার আমার মাঝে এক।']
['মৃত্যুদূত এসেছিল হে প্রলয়ংকর, অকস্মাৎ', 'তব সভা হতে। নিয়ে গেল বিরাট প্রাঙ্গণে তব;', 'চক্ষে দেখিলাম অন্ধকার; দেখি নি অদৃশ্য আলো', 'আঁধারের স্তরে স্তরে অন্তরে অন্তরে, যে আলোক', 'নিখিল জ্যোতির জ্যোতি; দৃষ্টি মোর ছিল আচ্ছাদিয়া', 'আমার আপন ছায়া। সেই আলোকের সামগান', 'মন্দ্রিয়া উঠিবে মোর সত্তার গভীর গুহা হতে', 'সৃষ্টির-সীমান্ত-জ্যোতির্লোকে, তারি লাগি ছিল মোর', 'আমন্ত্রণ। লব আমি চরমের কবিত্বমর্যাদা', 'জীবনের রঙ্গভূমে, এরি লাগি সেধেছিনু তান।', 'বাজিল না রুদ্রবীণা নিঃশব্দ ভৈরব নবরাগে,', 'জাগিল না মর্মতলে ভীষণের প্রসন্ন মুরতি,', 'তাই ফিরাইয়া দিলে। আসিবে আরেক দিন যবে', 'তখন কবির বাণী পরিপক্ব ফলের মতন', 'নিঃশব্দে পড়িবে খসি আনন্দের পূর্ণতার ভারে', "অনন্তের অর্ঘ্যডালি-'পরে। চরিতার্থ হবে শেষে", 'জীবনের শেষ মূল্য, শেষ যাত্রা, শেষ নিমন্ত্রণ।']
['কলরবমুখরিত খ্যাতির প্রাঙ্গণে যে আসন', 'পাতা হয়েছিল কবে, সেথা হতে উঠে এসো কবি,', 'পূজা সাঙ্গ করি দাও চাটুলুব্ধ জনতাদেবীরে', 'বচনের অর্ঘ্য বিরচিয়া। দিনের সহস্র কণ্ঠ', 'ক্ষীণ হয়ে এল; যে প্রহরগুলি ধ্বনিপণ্যবাহী', 'নোঙর ফেলেছে তারা সন্ধ্যার নির্জন ঘাটে এসে।', 'আকাশের আঙিনায় শান্ত যেথা পাখির কাকলি', 'সুরসভা হতে সেথা নৃত্যপরা অপ্সরকন্যার', 'বাষ্পে-বোনা চেলাঞ্চল উড়ে পড়ে, দেহ ছড়াইয়া', 'স্বর্ণোজ্জ্বল বর্ণরশ্মিচ্ছটা। চরম ঐশ্বর্য নিয়ে', 'অস্তলগনের, শূন্য পূর্ণ করি এল চিত্রভানু,', 'দিল মোরে করস্পর্শ, প্রসারিল দীপ্ত শিল্পকলা', 'অন্তরের দেহলিতে, গভীর অদৃশ্যলোক হতে', 'ইশারা ফুটিয়া পড়ে তুলির রেখায়। আজন্মের', 'বিচ্ছিন্ন ভাবনা যত, স্রোতের সেঁউলি-সম যারা', 'নিরর্থক ফিরেছিল অনিশ্চিত হাওয়ায় হাওয়ায়,', 'রূপ নিয়ে দেখা দেবে ভাঁটার নদীর প্রান্ততীরে', 'অনাদৃত মঞ্জরীর অজানিত আগাছার মতো--', 'কেহ শুধাবে না নাম, অধিকারগর্ব নিয়ে তার', 'ঈর্ষা রহিবে না কারো,অনামিক স্মৃতিচিহ্ন তারা', 'খ্যাতিশূন্য অগোচরে রবে যেন অস্পষ্ট বিস্মৃতি।']
['শেষের অবগাহন সাঙ্গ করো কবি, প্রদোষের', 'নির্মলতিমিরতলে। ভৃতি তব সেবার শ্রমের', 'সংসার যা দিয়েছিল আঁকড়িয়া রাখিয়ো না বুকে;', 'এক প্রহরের মূল্য আরেক প্রহরে ফিরে নিতে', 'কুণ্ঠা কভু নাহি তার; বাহির-দ্বারের যে দক্ষিণা', 'অন্তরে নিয়ো না টেনে; এ মুদ্রার স্বর্ণলেপটুকু', 'দিনে দিনে হাতে হাতে ক্ষয় হয়ে লুপ্ত হয়ে যাবে,', 'উঠিবে কলঙ্কলেখা ফুটি। ফল যদি ফলায়েছ বনে,', 'মাটিতে ফেলিয়া তার হোক অবসান। সাঙ্গ হল', 'ফুল ফোটাবার ঋতু, সেই সঙ্গে সাঙ্গ হয়ে যাক', 'লোকমুখবচনের নিশ্বাসপবনে দোল খাওয়া।', 'পুরস্কারপ্রত্যাশায় পিছু ফিরে বাড়ায়ো না হাত', 'যেতে যেতে; জীবনে যা-কিছু তব সত্য ছিল দান', 'মূল্য চেয়ে অপমান করিয়ো না তারে; এ জনমে', 'শেষ ত্যাগ হোক তব ভিক্ষাঝুলি, নববসন্তের', 'আগমনে অরণ্যের শেষ শুষ্ক পত্রগুচ্ছ যথা।', 'যার লাগি আশাপথ চেয়ে আছ সে নহে সম্মান,', 'সে যে নবজীবনের অরুণের আহ্বান-ইঙ্গিত,', 'নবজাগ্রতের ভালে প্রভাতের জ্যোতির তিলক।']
['একদা পরমমূল্য জন্মক্ষণ দিয়েছে তোমায়', 'আগন্তুক। রূপের দুর্লভ সত্তা লভিয়া বসেছ', 'সূর্ষনক্ষত্রের সাথে। দূর আকাশের ছায়াপথে', 'যে আলোক আসে নামি ধরণীর শ্যামল ললাটে', 'সে তোমার চক্ষু চুম্বি তোমারে বেঁধেছে অনুক্ষণ', 'সখ্যডোরে দ্যুলোকের সাথে; দূর যুগান্তর হতে', 'মহাকালযাত্রী মহাবাণী পুণ্যমুহূর্তেরে তব', 'শুভক্ষণে দিয়েছে সম্মান; তোমার সম্মুখদিকে', 'আত্মার যাত্রার পন্থ গেছে চলি অনন্তের পানে,', 'সেথা তুমি একা যাত্রী, অফুরন্ত এ মহাবিস্ময়।']
['যাবার সময় হল বিহঙ্গের। এখনি কুলায়', 'রিক্ত হবে। স্তব্ধগীতি ভ্রষ্টনীড় পড়িবে ধুলায়', 'অরণ্যের আন্দোলনে। শুষ্কপত্র-জীর্ণপুষ্প-সাথে', 'পথচিহ্নহীন শূন্যে যাবে উড়ে রজনীপ্রভাতে', 'অস্তসিন্ধুপরপারে। কত কাল এই বসুন্ধরা', 'আতিথ্য দিয়েছে; কভু আম্রমুকুলের গন্ধে ভরা', 'পেয়েছি আহ্বানবাণী ফাল্গুনের দাক্ষিণ্যে মধুর;', 'অশোকের মঞ্জরী সে ইঙ্গিতে চেয়েছে মোর সুর,', 'দিয়েছি তা প্রীতিরসে ভরি; কখনো বা ঝঞ্ঝাঘাতে', 'বৈশাখের, কণ্ঠ মোর রুধিয়াছে উত্তপ্ত ধুলাতে,', 'পক্ষ মোর করেছে অক্ষম-- সব নিয়ে ধন্য আমি', 'প্রাণের সম্মানে। এ পারের ক্লান্ত যাত্রা গেলে থামি,', 'ক্ষণতরে পশ্চাতে ফিরিয়া মোর নম্র নমস্কারে', 'বন্দনা করিয়া যাব এ জন্মের অধিদেবতারে।']
['অবরুদ্ধ ছিল বায়ু; দৈত্যসম পুঞ্জ মেঘভার', 'ছায়ার প্রহরীব্যূহে ঘিরে ছিল সূর্যের দুয়ার;', 'অভিভূত আলোকের মূর্ছাতুর ম্লান অসম্মানে', 'দিগন্ত আছিল বাষ্পাকুল। যেন চেয়ে ভূমিপানে', 'অবসাদে-অবনত ক্ষীণশ্বাস চিরপ্রাচীনতা', 'স্তব্ধ হয়ে আছে বসে দীর্ঘকাল, ভুলে গেছে কথা,', 'ক্লান্তিভারে আঁখিপাতা বদ্ধপ্রায়।', 'শূন্যে হেনকালে', 'জয়শঙ্খ উঠিল বাজিয়া। চন্দনতিলক ভালে', 'শরৎ উঠিল হেসে চমকিত গগনপ্রাঙ্গণে;', 'পল্লবে পল্লবে কাঁপি কিঙ্কিণীকঙ্কণে', 'বিচ্ছুরিল দিকে দিকে জ্যোতিষ্কণা। আজি হেরি চোখে', 'কোন্ অনির্বচনীয় নবীনেরে তরুণ আলোকে।', 'যেন আমি তীর্থযাত্রী অতিদূর ভাবীকাল হতে', 'মন্ত্রবলে এসেছি ভাসিয়া। উজান স্বপ্নের স্রোতে', 'অকস্মাৎ উত্তরিনু বর্তমান শতাব্দীর ঘাটে', 'যেন এই মুহূর্তেই। চেয়ে চেয়ে বেলা মোর কাটে।', 'আপনারে দেখি আমি আপন বাহিরে, যেন আমি', 'অপর যুগের কোনো অজানিত, সদ্য গেছে নামি', 'সত্তা হতে প্রত্যহের আচ্ছাদন; অক্লান্ত বিস্ময়', 'যার পানে চক্ষু মেলি তারে যেন আঁকড়িয়া রয়', 'পুষ্পলগ্ন ভ্রমরের মতো। এই তো ছুটির কাল--', 'সর্বদেহমন হতে ছিন্ন হল অভ্যাসের জাল,', 'নগ্ন চিত্ত মগ্ন হল সমস্তের মাঝে। মনে ভাবি', 'পুরানোর দুর্গদ্বারে মৃত্যু যেন খুলে দিল চাবি,', 'নূতন বাহিরি এল; তুচ্ছতার জীর্ণ উত্তরীয়', 'ঘুচালো সে; অস্তিত্বের পূর্ণ মূল্যে কী অভাবনীয়', 'প্রকাশিল তার স্পর্শে, রজনীর মৌন সুবিপুল', 'প্রভাতের গানে সে মিশায়ে দিল; কালো তার চুল', 'পশ্চিমদিগন্তপারে নামহীন বননীলিমায়', 'বিস্তারিল রহস্য নিবিড়।', 'আজি মুক্তিমন্ত্র গায়', 'আমার বক্ষের মাঝে দূরের পথিকচিত্ত মম,', 'সংসারযাত্রার প্রান্তে সহমরণের বধূ-সম।']
['পথিক দেখেছি আমি পুরাণে-কীর্তিত কত দেশ', 'কীর্তিনিঃস্ব আজি; দেখেছি অবমানিত ভগ্নশেষ', 'দর্পোদ্ধত প্রতাপের; অন্তর্হিত বিজয়নিশান', 'বজ্রাঘাতে স্তব্ধ যেন অট্টহাসি; বিরাট সম্মান', "সাষ্টাঙ্গে সে ধুলায় প্রণত, যে ধুলার 'পরে মেলে", 'সন্ধ্যাবেলা ভিক্ষু জীর্ণ কাঁথা, যে ধুলায় চিহ্ন ফেলে', 'শ্রান্ত পদ পথিকের, পুনঃ সেই চিহ্ন লোপ করে', 'অসংখ্যের নিত্য পদপাতে। দেখিলাম বালুস্তরে', 'প্রচ্ছন্ন সুদূর যুগান্তর, ধূসর সমুদ্রতলে', 'যেন মগ্ন মহাতরী অকস্মাৎ ঝঞ্ঝাবর্তবলে,', 'লয়ে তার সব ভাষা, সর্ব দিনরজনীর আশা,', 'মুখরিত ক্ষুধাতৃষ্ণা, বাসনাপ্রদীপ্ত ভালোবাসা।', 'তবু করি অনুভব বসি এই অনিত্যের বুকে,', 'অসীমের হৃৎস্পন্দন তরঙ্গিছে মোর দুঃখে সুখে।']
['যেদিন চৈতন্য মোর মুক্তি পেল লুপ্তিগুহা হতে', 'নিয়ে এল দুঃসহ বিস্ময়ঝড়ে দারুণ দুর্যোগে', 'কোন্ নরকাগ্নিগিরিগহ্বরের তটে; তপ্তধূমে', 'গর্জি উঠি ফুঁসিছে সে মানুষের তীব্র অপমান,', 'অমঙ্গলধ্বনি তার কম্পান্বিত করে ধরাতল,', 'কালিমা মাখায় বায়ুস্তরে। দেখিলাম একালের', 'আত্মঘাতী মূঢ় উন্মত্ততা, দেখিনু সর্বাঙ্গে তার', 'বিকৃতির কদর্য বিদ্রূপ। এক দিকে স্পর্ধিত ক্রূরতা,', 'মত্ততার নির্লজ্জ হুংকার, অন্য দিকে ভীরুতার', 'দ্বিধাগ্রস্ত চরণবিক্ষেপ, বক্ষে আলিঙ্গিয়া ধরি', 'কৃপণের সতর্ক সম্বল-- সন্ত্রস্ত প্রাণীর মতো', 'ক্ষণিক-গর্জন-অন্তে ক্ষীণস্বরে তখনি জানায়', 'নিরাপদ নীরব নম্রতা। রাষ্ট্রপতি যত আছে', 'প্রৌঢ় প্রতাপের, মন্ত্রসভাতলে আদেশ-নির্দেশ', 'রেখেছে নিষ্পিষ্ট করি রুদ্ধ ওষ্ঠ-অধরের চাপে', 'সংশয়ে সংকোচে। এ দিকে দানবপক্ষী ক্ষুব্ধ শূন্যে', 'উড়ে আসে ঝাঁকে ঝাঁকে বৈতরণীনদীপার হতে', 'যন্ত্রপক্ষ হুংকারিয়া নরমাংসক্ষুধিত শকুনি,', 'আকাশেরে করিল অশুচি। মহাকালসিংহাসনে', 'সমাসীন বিচারক, শক্তি দাও, শক্তি দাও মোরে,', 'কণ্ঠে মোর আনো বজ্রবাণী, শিশুঘাতী নারীঘাতী', "কুৎসিত বীভৎসা-'পরে ধিক্কার হানিতে পারি যেন", 'নিত্যকাল রবে যা স্পন্দিত লজ্জাতুর ঐতিহ্যের', 'হৃৎস্পন্দনে, রুদ্ধকণ্ঠ ভয়ার্ত এ শৃঙ্খলিত যুগ যবে', 'নিঃশব্দে প্রচ্ছন্ন হবে আপন চিতার ভস্মতলে।']
['নাগিনীরা চারি দিকে ফেলিতেছে বিষাক্ত নিশ্বাস,', 'শান্তির ললিত বাণী শোনাইবে ব্যর্থ পরিহাস--', 'বিদায় নেবার আগে তাই', 'ডাক দিয়ে যাই', 'দানবের সাথে যারা সংগ্রামের তরে', 'প্রস্তুত হতেছে ঘরে ঘরে।']
