['কল্যাণীয় শ্রীমান কৃষ্ণ কৃপালানি ও কল্যাণীয়া শ্রীমতী নন্দিতার', 'শুভপরিণয় উপলক্ষে আশীর্বাদ', 'নবজীবনের ক্ষেত্রে দুজনে মিলিয়া একমান', 'যে নব সংসার তব প্রেমমন্ত্রে করিছ রচনা', 'দুঃখ সেথা দিক বীর্য, সুখ দিক সৌন্দর্যের সুধা,', 'মৈত্রীর আসনে সেথা নিক স্থান প্রসন্ন বসুধা,', 'হৃদয়ের তারে তারে অসংশয় বিশ্বাসের বীণা', 'নিয়ত সত্যের সুরে মধুময় করুক আঙিনা।', 'সমুদার আমন্ত্রণে মুক্তদ্বার গৃহের ভিতরে', 'চিত্ত তব নিখিলেরে নিত্য যেন আতিথ্য বিতরে', 'প্রত্যহের আলিম্পনে দ্বারপথে থাকে যেন লেখা', 'সুকল্যাণী দেবতার অদৃশ্য চরণচিহ্নরেখা।', 'শুচি যাহা, পুণ্য যাহা, সুন্দর যা, যাহা-কিছু শ্রেয়,', 'নিরলস সমাদরে পায় যেন তাহাদের দেয়।', 'তোমার সংসার ঘেরি, নন্দিতা, নন্দিতা তব মন', 'সরল মাধুর্যরসে নিজেরে করুক সমর্পণ।', 'তোমাদের আকাশেতে নির্মল আলোর শঙ্খনাদ,', 'তার সাথে মিলে থাক্ দাদামশায়ের আশীর্বাদ।', 'রবীন্দ্রনাথ ঠাকুর']
['জীবনে নানা সুখদুঃখের', 'এলোমেলো ভিড়ের মধ্যে', 'হঠাৎ কখনো কাছে এসেছে', 'সুসম্পূর্ণ সময়ের ছোটো একটু টুকরো।', 'গিরিপথের নানা পাথর-নুড়ির মধ্যে', 'যেন আচমকা কুড়িয়ে-পাওয়া একটি হীরে।', 'কতবার ভেবেছি গেঁথে রাখব', 'ভারতীর গলার হারে;', 'সাহস করি নি,', 'ভয় হয়েছে কুলোবে না ভাষায়।', 'ভয় হয়েছে প্রকাশের ব্যগ্রতায়', 'পাছে সহজের সীমা যায় ছাড়িয়ে।', 'ছিলেম দার্জিলিঙে,', 'সদর রাস্তার নীচে এক প্রচ্ছন্ন বাসায়।', 'সঙ্গীদের উৎসাহ হল', 'রাত কাটাবে সিঞ্চল পাহাড়ে।', "ভরসা ছিল না সন্ন্যাসী গিরিরাজের নির্জন সভার 'পরে--", 'কুলির পিঠের উপরে চাপিয়েছি নিজেদের সম্বল থেকেই', 'অবকাশ-সম্ভোগের উপকরণ।', 'সঙ্গে ছিল একখানা এস্রাজ, ছিল ভোজ্যের পেটিকা,', 'ছিল হো হো করবার অদম্য উৎসাহী যুবক,', 'টাট্টুর উপর চেপেছিল আনাড়ি নবগোপাল,', 'তাকে বিপদে ফেলবার জন্যে ছিল ছেলেদের কৌতুক।', 'সমস্ত আঁকাবাঁকা পথে', 'বেঁকে বেঁকে ধ্বনিত হল অট্টহাস্য।', 'শৈলশৃঙ্গবাসের শূন্যতা পূরণ করব কজনে মিলে,', 'সেই রস জোগান দেবার অধিকারী আমরাই', 'এমন ছিল আমাদের আত্মবিশ্বাস।', 'অবশেষে চড়াই-পথ যখন শেষ হল', 'তখন অপরাহ্নের হয়েছে অবসান।', 'ভেবেছিলেম আমোদ হবে প্রচুর,', 'অসংযত কোলাহল উচ্ছ্বসিত মদিরার মতো', 'রাত্রিকে দেবে ফেনিল করে।', 'শিখরে গিয়ে পৌঁছলেম অবারিত আকাশে,', 'সূর্য নেমেছে অস্তদিগন্তে', 'নদীজালের রেখাঙ্কিত', 'বহুদূরবিস্তীর্ণ উপত্যকায়।', 'পশ্চিমের দিগ্বলয়ে,', 'সুরবালকের খেলার অঙ্গনে', 'স্বর্ণসুধার পাত্রখানা বিপর্যস্ত,', 'পৃথিবী বিহ্বল তার প্লাবনে।', 'প্রমোদমুখর সঙ্গীরা হল নিস্তব্ধ।', 'দাঁড়িয়ে রইলেম স্থির হয়ে।', 'এস্রাজটা নিঃশব্দ পড়ে রইল মাটিতে,', 'পৃথিবী যেমন উন্মুখ হয়ে আছে', 'তার সকল কথা থামিয়ে দিয়ে।', 'মন্ত্ররচনার যুগে জন্ম হয় নি,', 'মন্দ্রিত হয়ে উঠল না মন্ত্র', 'উদাত্তে অনুদাত্তে।', 'এমন সময় পিছন ফিরে দেখি', 'সামনে পূর্ণচন্দ্র,', 'বন্ধুর অকস্মাৎ হাস্যধ্বনির মতো।', 'যেন সুরলোকের সভাকবির', 'সদ্যোবিরচিত কাব্যপ্রহেলিকা', 'রহস্যে রসময়।', 'গুণী বীণায় আলাপ করে প্রতিদিন।', 'একদিন যখন কেউ কোথাও নেই', 'এমন সময় সোনার তারে রুপোর তারে', 'হঠাৎ সুরে সুরে এমন একটা মিল হল', 'যা আর কোনোদিন হয় নি।', 'সেদিন বেজে উঠল যে রাগিণী', 'সেদিনের সঙ্গেই সে মগ্ন হল', 'অসীম নীরবে।', 'গুণী বুঝি বীণা ফেলবেন ভেঙে।', 'অপূর্ব সুর যেদিন বেজেছিল', 'ঠিক সেইদিন আমি ছিলেম জগতে,', 'বলতে পেরেছিলেম--', 'আশ্চর্য!']
['শ্রীযুক্ত কালিদাস নাগ', 'কল্যাণীয়েষু', 'আমার ছুটি চার দিকে ধু ধু করছে', 'ধান-কেটে-নেওয়া খেতের মতো।', 'আশ্বিনে সবাই গেছে বাড়ি,', 'তাদের সকলের ছুটির পলাতকা ধারা মিলেছে', 'আমার একলা ছুটির বিস্তৃত মোহানায় এসে', 'এই রাঙামাটির দীর্ঘ পথপ্রান্তে।', 'আমার ছুটি ব্যাপ্ত হয়ে গেল', 'দিগন্তপ্রসারী বিরহের জনহীনতায়;', 'তার তেপান্তর মাঠে কল্পলোকের রাজপুত্র', 'ছুটিয়েছে পবনবাহন ঘোড়া', 'মরণসাগরের নীলিমায় ঘেরা', 'স্মৃতিদ্বীপের পথে।', 'সেখানে রাজকন্যা চিরবিরহিণী', 'ছায়াভবনের নিভৃত মন্দিরে।', 'এমনি করে আমার ঠাঁইবদল হল', 'এই লোক থেকে লোকাতীতে।', 'আমার মনের মধ্যে ছুটি নেমেছে', 'যেন পদ্মার উপর শেষ শরতের প্রশান্তি।', 'বাইরে তরঙ্গ গেছে থেমে,', 'গতিবেগ রয়েছে ভিতরে।', 'সাঙ্গ হল দুই তীর নিয়ে', 'ভাঙন-গড়নের উৎসাহ।', 'ছোটো ছোটো আবর্ত চলেছে ঘুরে ঘুরে', 'আনমনা চিত্তপ্রবাহে ভেসে-যাওয়া', 'অসংলগ্ন ভাবনা।', 'সমস্ত আকাশের তারার ছায়াগুলিকে', 'আঁচলে ভরে নেবার অবকাশ তার বক্ষতলে', 'রাত্রের অন্ধকারে।', 'মনে পড়ে অল্প বয়সের ছুটি;', 'তখন হাওয়া-বদল ঘর থেকে ছাদে;', 'লুকিয়ে আসত ছুটি, কাজের বেড়া ডিঙিয়ে,', 'নীল আকাশে বিছিয়ে দিত', 'বিরহের সুনিবিড় শূন্যতা,', 'শিরায় শিরায় মিড় দিত তীব্র টানে', 'না-পাওয়ার না-বোঝার বেদনায়', 'এড়িয়ে-যাওয়ার ব্যর্থতার সুরে।', 'সেই বিরহগীতগুঞ্জরিত পথের মাঝখান দিয়ে', 'কখনো বা চমকে চলে গেছে', 'শ্যামলবরন মাধুরী', "চকিত কটাক্ষের অব্যক্ত বাণী বিক্ষেপ ক'রে,", 'বসন্তবনের হরিণী যেমন দীর্ঘনিশ্বাসে ছুটে যায়', 'দিগন্তপারের নিরুদ্দেশে।', "এমনি ক'রে চিরদিন জেনে এসেছি", 'মোহনকে লুকিয়ে দেখার অবকাশ এই ছুটি', 'অকারণ বিরহের নিঃসীম নির্জনতায়।', 'হাওয়া-বদল চাই--', 'এই কথাটা আজ হঠাৎ হাঁপিয়ে উঠল', 'ঘরে ঘরে হাজার লোকের মনে।', 'টাইম-টেবিলের গহনে গহনে', 'ওদের খোঁজ হল সারা,', 'সাঙ্গ হল গাঁঠরি-বাঁধা,', 'বিরল হল গাঁঠের কড়ি।', 'এ দিকে, উনপঞ্চাশ পবনের লাগাম যাঁর হাতে', 'তিনি আকাশে আকাশে উঠেছেন হেসে', 'ওদের ব্যাপার দেখে।', 'আমার নজরে পড়েছে সেই হাসি,', 'তাই চুপচাপ বসে আছি এই চাতালে', 'কেদারটা টেনে নিয়ে।', 'দেখলেম বর্ষা গেল চলে,', 'কালো ফরাশটা নিল গুটিয়ে।', 'ভাদ্রশেষের নিরেট গুমটের উপরে', 'থেকে থেকে ধাক্কা লাগল', 'সংশয়িত উত্তরে হাওয়ার।', 'সাঁওতাল ছেলেরা শেষ করেছে কেয়াফুল বেচা,', 'মাঠের দূরে দূরে ছড়িয়ে পড়েছে গোরুর পাল,', 'শ্রাবণভাদ্রের ভূরিভোজের অবসানে', 'তাদের ভাবখানা অতি মন্থর;', 'কী জানি, মুখ-ডোবানো রসালো ঘাসেই তাদের তৃপ্তি', 'না পিঠে কাঁচা রৌদ্র লাগানো আলস্যে।', 'হাওয়া-বদলের দায় আমার নয়;', 'তার জন্যে আছেন স্বয়ং দিক্পালেরা', 'রেলোয়ে স্টেশনের বাইরে,', 'তাঁরাই বিশ্বের ছুটিবিভাগে রসসৃষ্টির কারিগর।', 'অস্ত-আকাশে লাগল তাঁদের নতুন তুলির টান', 'অপূর্ব আলোকের বর্ণচ্ছটায়।', 'প্রজাপতির দল নামালেন', 'রৌদ্রে ঝলমল ফুলভরা টগরের ডালে,', 'পাতায় পাতায় যেন বাহবাধ্বনি উঠেছে', 'ওদের হালকা ডানার এলোমেলো তালের রঙিন নৃত্যে।', 'আমার আঙিনার ধারে ধারে এতদিন চলেছিল', 'এক-সার জুঁই-বেলের ফোটা-ঝরার ছন্দ,', 'সংকেত এল, তারা সরে পড়ল নেপথ্যে;', 'শিউলি এল ব্যতিব্যস্ত হয়ে;', 'এখনো বিদায় মিলল না মালতীর।', 'কাশের বনে লুটিয়ে পড়েছে শুক্লাসপ্তমীর জ্যোৎস্না--', 'পূজার পার্বণে চাঁদের নূতন উত্তরী', 'বর্ষজলে ধোপ-দেওয়া।', 'আজ নি-খরচার হাওয়া-বদল জলে স্থলে।', 'খরিদদারের দল তাকে এড়িয়ে চলে গেল', 'দোকানে বাজারে।', 'বিধাতার দামী দান থাকে লুকোনো', 'বিনা দামের প্রশ্রয়ে,', 'সুলভ ঘোমটার নীচে থাকে', 'দুর্লভের পরিচয়।', 'আজ এই নি-কড়িয়া ছুটির অজস্রতা', 'সরিয়েছেন তিনি ভিড়ের থেকে', 'জনকয়েক অপরাজেয় কুঁড়ে মানুষের প্রাঙ্গণে।', 'তাদের জন্যেই পেতেছেন খাস-দরবারের আসর', 'তাঁর আম-দরবারের মাঝখানেই--', 'কোনো সীমানা নেই আঁকা।', "এই ক'জনের দিকে তাকিয়ে", 'উৎসবের বীনকারকে তিনি বায়না দিয়ে এসেছেন', 'অসংখ্য যুগ থেকে।', 'বাঁশি বাজল।', 'আমার দুই চক্ষু যোগ দিল', 'কয়খানা হালকা মেঘের দলে।', 'ওরা ভেসে পড়েছে নিঃশেষে মিলিয়ে যাবার খেয়ায়।', 'আমার মন বেরোল নির্জনে-আসন-পাতা', 'শান্ত অভিসারে,', 'যা-কিছু আছে সমস্ত পেরিয়ে যাবার যাত্রায়।', 'আমার এই স্তব্ধ এই ভ্রমণ হবে সারা,', 'ছুটি হবে শেষ,', "হাওয়া-বদলের দল ফিরে আসবে ভিড় ক'রে,", 'আসন্ন হবে বাকি-পড়া কাজের তাগিদ।', 'ফুরোবে আমার ফিরতি-টিকিটের মেয়াদ,', 'ফিরতে হবে এইখান থেকে এইখানেই,', 'মাঝখানে পার হব অসীম সমুদ্র।']
['আজ আমার প্রণতি গ্রহণ করো, পৃথিবী,', 'শেষ নমস্কারে অবনত দিনাবসানের বেদিতলে।', 'মহাবীর্যবতী, তুমি বীরভোগ্যা,', 'বিপরীত তুমি ললিতে কঠোরে,', 'মিশ্রিত তোমার প্রকৃতি পুরুষে নারীতে;', 'মানুষের জীবন দোলায়িত কর তুমি দুঃসহ দ্বন্দ্বে।', 'ডান হাতে পূর্ণ কর সুধা', 'বাম হাতে পূর্ণ কর পাত্র,', 'তোমার লীলাক্ষেত্র মুখরিত কর অট্টবিদ্রূপে;', 'দুঃসাধ্য কর বীরের জীবনকে মহৎজীবনে যার অধিকার।', 'শ্রেয়কে কর দুর্মূল্য,', 'কৃপা কর না কৃপাপাত্রকে।', 'তোমার গাছে গাছে প্রচ্ছন্ন রেখেছ প্রতি মুহূর্তের সংগ্রাম,', 'ফলে শস্যে তার জয়মাল্য হয় সার্থক।', 'জলে স্থলে তোমার ক্ষমাহীন রণরঙ্গভূমি,', 'সেখানে মৃত্যুর মুখে ঘোষিত হয় বিজয়ী প্রাণের জয়বার্তা।', 'তোমার নির্দয়তার ভিত্তিতে উঠেছে সভ্যতার জয়তোরণ,', 'ত্রুটি ঘটলে তার পূর্ণ মূল্য শোধ হয় বিনাশে।', 'তোমার ইতিহাসের আদিপর্বে দানবের প্রতাপ ছিল দুর্জয়,', 'সে পরুষ, সে বর্বর, সে মূঢ়।', 'তার অঙ্গুলি ছিল স্থূল, কলাকৌশলবর্জিত;', 'গদা-হাতে মুষল-হাতে লন্ডভন্ড করেছে সে সমুদ্র পর্বত;', 'অগ্নিতে বাষ্পেতে দুঃস্বপ্ন ঘুলিয়ে তুলেছে আকাশে।', 'জড়রাজত্বে সে ছিল একাধিপতি,', "প্রাণের 'পরে ছিল তার অন্ধ ঈর্ষা।", 'দেবতা এলেন পরযুগে--', 'মন্ত্র পড়লেন দানবদমনের,', 'জড়ের ঔদ্ধত্য হল অভিভূত;', 'জীবধাত্রী বসলেন শ্যামল আস্তরণ পেতে।', 'উষা দাঁড়ালেন পূর্বাচলের শিখরচূড়ায়,', 'পশ্চিমসাগরতীরে সন্ধ্যা নামলেন মাথায় নিয়ে শান্তিঘট।', 'নম্র হল শিকলে-বাঁধা দানব,', 'তবু সেই আদিম বর্বর আঁকড়ে রইল তোমার ইতিহাস।', 'ব্যবস্থার মধ্যে সে হঠাৎ আনে বিশৃঙ্খলতা,', 'তোমার স্বভাবের কালো গর্ত থেকে', 'হঠাৎ বেরিয়ে আসে এঁকেবেঁকে।', 'তোমার নাড়ীতে লেগে আছে তার পাগলামি।', 'দেবতার মন্ত্র উঠছে আকাশে বাতাসে অরণ্যে', 'দিনে রাত্রে', 'উদাত্ত অনুদাত্ত মন্দ্রস্বরে।', 'তবু তোমার বক্ষের পাতাল থেকে আধপোষা নাগদানব', 'ক্ষণে ক্ষণে উঠছে ফণা তুলে,', 'তার তাড়নায় তোমার আপন জীবকে করছ আঘাত,', 'ছারখার করছ আপন সৃষ্টিকে।', 'শুভে অশুভে স্থাপিত তোমার পাদপীঠে,', 'তোমার প্রচণ্ড সুন্দর মহিমার উদ্দেশে', 'আজ রেখে যাব আমার ক্ষতচিহ্নলাঞ্ছিত জীবনের প্রণতি।', 'বিরাট প্রাণের, বিরাট মৃত্যুর গুপ্তসঞ্চার', 'তোমার যে মাটির তলায়', 'তাকে আজ স্পর্শ করি, উপলব্ধি করি সর্ব দেহে মনে।', 'অগণিত যুগযুগান্তরের', 'অসংখ্য মানুষের লুপ্ত দেহ পুঞ্জিত তার ধুলায়।', 'আমিও রেখে যাব কয় মুষ্টি ধূলি', 'আমার সমস্ত সুখদুঃখের শেষ পরিণাম--', 'রেখে যাব এই নামগ্রাসী,আকারগ্রাসী,সকল-পরিচয়-গ্রাসী', 'নিঃশব্দ মহাধূলিরাশির মধ্যে।', 'অচল অবরোধে আবদ্ধ পৃথিবী, মেঘলোকে উধাও পৃথিবী,', 'গিরিশৃঙ্গমালার মহৎ মৌনে ধ্যানমগ্না পৃথিবী,', 'নীলাম্বুরাশির অতন্দ্রতরঙ্গে কলমন্দ্রমুখরা পৃথিবী,', 'অন্নপূর্ণা তুমি সুন্দরী, অন্নরিক্তা তুমি ভীষণা।', 'এক দিকে আপক্কধান্যভারনম্র তোমার শস্যক্ষেত্র,', 'সেখানে প্রসন্ন প্রভাতসূর্য প্রতিদিন মুছে নেয় শিশিরবিন্দু', 'কিরণ-উত্তরীয় বুলিয়ে দিয়ে।', 'অস্তগামী সূর্য শ্যামশস্যহিল্লোলে রেখে যায় অকথিত এই বাণী--', '"আমি আনন্দিত\'।', 'অন্য দিকে তোমার জলহীন ফলহীন আতঙ্কপান্ডুর মরুক্ষেত্রে', 'পরিকীর্ণ পশুকঙ্কালের মধ্যে মরীচিকার প্রেতনৃত্য।', 'বৈশাখে দেখেছি বিদ্যুৎচঞ্চুবিদ্ধ দিগন্তকে ছিনিয়ে নিতে এল', 'কালো শ্যেনপাখির মতো তোমার ঝড়,', 'সমস্ত আকাশটা ডেকে উঠল যেন কেশর-ফোলা সিংহ,', "তার লেজের ঝাপটে ডালপালা আলুথালু ক'রে", 'হতাশ বনস্পতি ধুলায় পড়ল উবুড় হয়ে।', 'হাওয়ার মুখে ছুটল ভাঙা কুঁড়ের চাল', 'শিকল-ছেঁড়া কয়েদি-ডাকাতের মতো।', 'আবার ফাল্গুনে দেখেছি তোমার আতপ্ত দক্ষিনে হাওয়া', 'ছড়িয়ে দিয়েছে বিরহমিলনের স্বগতপ্রলাপ', 'আম্রমুকুলের গন্ধে।', 'চাঁদের পেয়ালা ছাপিয়ে দিয়ে উপচিয়ে পড়েছে', 'স্বর্গীয় মদের ফেনা।', 'বনের মর্মরধ্বনি ঝঞ্ঝাবায়ুর স্পর্ধায় ধৈর্য হারিয়েছে', 'অকস্মাৎ কল্লোচ্ছ্বাসে।', 'স্নিগ্ধ তুমি, হিংস্র তুমি, পুরাতনী, তুমি নিত্যনবীনা,', 'অনাদি সৃষ্টির যজ্ঞহুতাগ্নি থেকে বেরিয়ে এসেছিলে', 'সংখ্যাগণনার অতীত প্রত্যুষে,', 'তোমার চক্রতীর্থের পথে পথে ছড়িয়ে এসেছ', 'শতশত ভাঙা ইতিহাসের অর্থলুপ্ত অবশেষ--', 'বিনা বেদনায় বিছিয়ে এসেছ তোমার বর্জিত সৃষ্টি', 'অগণ্য বিস্মৃতির স্তরে স্তরে।', 'জীবপালিনী, আমাদের পুষেছ', 'তোমার খণ্ডকালের ছোটো ছোটো পিঞ্জরে।', 'তারই মধ্যে সব খেলার সীমা,', 'সব কীর্তির অবসান।', 'আজ আমি কোনো মোহ নিয়ে আসি নি তোমার সম্মুখে,', 'এতদিন যে দিনরাত্রির মালা গেঁথেছি বসে বসে', 'তার জন্যে অমরতার দাবি করব না তোমার দ্বারে।', 'তোমার অযুত নিযুত বৎসর সূর্যপ্রদক্ষিণের পথে', 'যে বিপুল নিমেষগুলি উন্মীলিত নিমীলিত হতে থাকে', 'তারই এক ক্ষুদ্র অংশে কোনো একটি আসনের', 'সত্যমূল্য যদি দিয়ে থাকি,', 'জীবনের কোনো একটি ফলবান খণ্ডকে', 'যদি জয় করে থাকি পরম দুঃখে', 'তবে দিয়ো তোমার মাটির ফোঁটার একটি তিলক আমার কপালে;', 'সে চিহ্ন যাবে মিলিয়ে', 'যে রাত্রে সকল চিহ্ন পরম অচিনের মধ্যে যায় মিশে।', 'হে উদাসীন পৃথিবী,', 'আমাকে সম্পূর্ণ ভোলবার আগে', 'তোমার নির্মম পদপ্রান্তে', 'আজ রেখে যাই আমার প্রণতি।']
['একদিন আষাঢ়ে নামল', 'বাঁশবনের মর্মর-ঝরা ডালে', 'জলভারে অভিভূত নীলমেঘের নিবিড় ছায়া।', 'শুরু হল ফসল-খেতের জীবনীরচনা', 'মাঠে মাঠে কচি ধানের চিকন অঙ্কুরে।', 'এমন সে প্রচুর, এমন পরিপূর্ণ, এমন প্রোৎফুল্ল,', 'দ্যুলোকে ভূলোকে বাতাসে আলোকে', 'তার পরিচয় এমন উদার-প্রসারিত--', 'মনে হয় না সময়ের ছোটো বেড়ার মধ্যে তাকে কুলাতে পারে', 'তার অপরিমেয় শ্যামলতায়', 'আছে যেন অসীমের চির-উৎসাহ,', 'যেমন আছে তরঙ্গ-উল্লোল সমুদ্রে।', 'মাস যায়।', "শ্রাবণের স্নেহ নামে আঘাতের ছল ক'রে,", 'সবুজ মঞ্জরি এগিয়ে চলে দিনে দিনে', 'শিষগুলি কাঁধে তুলে নিয়ে', 'অন্তহীন স্পর্ধিত জয়যাত্রায়।', "তার আত্মাভিমানী যৌবনের প্রগল্ভতার 'পরে", 'সূর্যের আলো বিস্তার করে হাস্যোজ্জ্বল কৌতুক,', 'নিশীথের তারা নিবিষ্ট করে নিস্তব্ধ বিস্ময়।', 'মাস যায়।', 'বাতাসে থেমে গেল মত্ততার আন্দোলন,', 'শরতের শান্তনির্মল আকাশ থেকে', 'অমন্দ্র শঙ্খধ্বনিতে বাণী এল--', 'প্রস্তুত হও।', 'সারা হল শিশিরজলে স্নানব্রত।', 'মাস যায়।', 'নির্মম শীতের হাওয়া এসে পৌঁছল হিমাচল থেকে,', 'সবুজের গায়ে গায়ে এঁকে দিল হল্দের ইশারা,', 'পৃথিবীর দেওয়া রঙ বদল হল আলোর দেওয়া রঙে।', 'উড়ে এল হাঁসের পাঁতি নদীর চরে,', 'কাশের গুচ্ছ ঝরে পড়ল তটের পথে পথে।', 'মাস যায়।', 'বিকালবেলার রৌদ্রকে যেমন উজাড় করে দিনান্ত', 'শেষ-গোধূলির ধূসরতায়', 'তেমনি সোনার ফসল চলে গেল', 'অন্ধকারের অবরোধে।', 'তার পরে শূন্যমাঠে অতীতের চিহ্নগুলো', 'কিছুদিন রইল মৃত শিকড় আঁকড়ে ধরে--', 'শেষে কালো হয়ে ছাই হল আগুনের লেহনে।', 'মাস গেল।', 'তার পরে মাঠের পথ দিয়ে', 'গোরু নিয়ে চলে রাখাল--', 'কোনো ব্যথা নেই তাতে, কোনো ক্ষতি নেই কারো।', 'প্রান্তরে আপন ছায়ায় মগ্ন একলা অশথ গাছ,', 'সূর্য-মন্ত্র-জপ-করা ঋষির মতো।', 'তারই তলায় দুপুরবেলায় ছেলেটা বাজায় বাঁশি', 'আদিকালের গ্রামের সুরে।', 'সেই সুরে তাম্রবরন তপ্ত আকাশে', 'বাতাস হূহু করে ওঠে,', 'সে যে বিদায়ের নিত্যভাঁটায় ভেসে-চলা', 'মহাকালের দীর্ঘনিশ্বাস,', 'যে কাল, যে পথিক, পিছনের পান্থশালাগুলির দিকে', 'আর ফেরার পথ পায় না', 'এক দিনেরও জন্যে।']
['সন্ধ্যা এল চুল এলিয়ে', 'অস্তসমুদ্রে সদ্য স্নান করে।', 'মনে হল, স্বপ্নের ধূপ উঠছে', 'নক্ষত্রলোকের দিকে।', 'মায়াবিষ্ট নিবিড় সেই স্তব্ধ ক্ষণে--', 'তার নাম করব না--', 'সবে সে চুল বেঁধেছে, পরেছে আসমানি রঙের শাড়ি,', 'খোলা ছাদে গান গাইছে একা।', 'আমি দাঁড়িয়ে ছিলেম পিছনে', 'ও হয়তো জানে না, কিম্বা হয়তো জানে।', 'ওর গানে বলছে সিন্ধু কাফির সুরে--', 'চলে যাবি এই যদি তোর মনে থাকে', 'ডাকব না ফিরে ডাকব না,', 'ডাকি নে তো সকালবেলার শুকতারাকে।', 'শুনতে শুনতে সরে গেল সংসারের ব্যবহারিক আচ্ছাদনটা,', 'যেন কুঁড়ি থেকে পূর্ণ হয়ে ফুটে বেরোল', 'অগোচরের অপরূপ প্রকাশ;', 'তার লঘু গন্ধ ছড়িয়ে পড়ল আকাশে;', 'অপ্রাপণীয়ের সে দীর্ঘনিশ্বাস,', 'দুরূহ দুরাশার সে অনুচ্চারিত ভাষা।', 'একদা মৃত্যুশোকের বেদমন্ত্র', 'তুলে ধরেছে বিশ্বের আবরণ, বলছে--', 'পৃথিবীর ধূলি মধুময়।', 'সেই সুরে আমার মন বললে--', 'সংগীতময় ধরার ধূলি।', 'আমার মন বললে--', 'মৃত্যু, ওগো মধুময় মৃত্যু,', 'তুমি আমায় নিয়ে চলেছ লোকান্তরে', 'গানের পাখায়।', 'আমি ওকে দেখলেম,', 'যেন নিকষবরন ঘাটে সন্ধ্যার কালো জলে', 'অরণবরন পা-দুখানি ডুবিয়ে বসে আছে অপ্সরী,', 'অকূল সরোবরে সুরের ঢেউ উঠেছে মৃদুমৃদু,', 'আমার বুকের কাঁপনে কাঁপন-লাগা হাওয়া', 'ওকে স্পর্শ করছে ঘিরে ঘিরে।', 'আমি ওকে দেখলেম,', 'যেন আলো-নেবা বাসরঘরে নববধূ,', 'আসন্ন প্রত্যাশার নিবিড়তায়', 'দেহের সমস্ত শিরা স্পন্দিত।', 'আকাশে ধ্রুবতারার অনিমেষ দৃষ্টি,', 'বাতাসে সাহানা রাগিণীর করুণা।', 'আমি ওকে দেখলেম,', 'ও যেন ফিরে গিয়েছে পূর্বজন্মে', 'চেনা-অচেনার অস্পষ্টতায়।', 'সে যুগের পালনো বাণী ধরবে বলে', 'ঘুরিয়ে ফেলছে গানের জাল,', 'সুরের ছোঁওয়া দিয়ে খুঁজে খুঁজে ফিরছে', 'হারানো পরিচয়কে।', 'সমুখে ছাদ ছাড়িয়ে উঠেছে বাদামগাছের মাথা,', 'উপরে উঠল কৃষ্ণচতুর্থীর চাঁদ।', 'ডাকলেম নাম ধরে।', 'তীক্ষ্ণবেগে উঠে দাঁড়ালো সে,', 'ভ্রূকুটি করে বললে, আমার দিকে ফিরে--', '"এ কী অন্যায়, কেন এলে লুকিয়ে।"', 'কোনো উত্তর করলেম না।', 'বললেম না, প্রয়োজন ছিল না এই তুচ্ছ ছলনার।', 'বললেম না, আজ সহজে বলতে পারতে "এসো\',', 'বলতে পারতে "খুশি হয়েছি\'।', 'মধুময়ের উপর পড়ল ধুলার আবরণ।', 'পরদিন ছিল হাটবার', 'জানলায় বসে দেখছি চেয়ে।', 'রৌদ্র ধূ ধূ করছে পাশের সেই খোলা ছাদে।', 'তার স্পষ্ট আলোয় বিগত বসন্তরাত্রের বিহ্বলতা', 'সে দিয়েছে ঘুচিয়ে।', 'নির্বিশেষে ছড়িয়ে পড়ল আলো মাঠে বাটে,', 'মহাজনের টিনের ছাদে,', 'শাক-সবজির ঝুড়ি-চুপড়িতে,', 'আঁটিবাঁধা খড়ে,', 'হাঁড়ি-মালসার স্তূপে,', 'নতুন গুড়ের কলসীর গায়ে।', 'সোনার কাঠি ছুঁইয়ে দিল', 'মহানিম গাছের ফুলের মঞ্জরিতে।', 'পথের ধারে তালের গুঁড়ি আঁকড়ে উঠেছে অশথ,', 'অন্ধ বৈরাগী তারই ছায়ায় গান গাইছে হাঁড়ি বাজিয়ে--', 'কাল আসব বলে চলে গেল,', 'আমি যে সেই কালের দিকে তাকিয়ে আছি।', 'কেনাবেচার বিচিত্র গোলমালের জমিনে', 'ওই সুরের শিল্পে বুনে উঠছে', 'যেন সমস্ত বিশ্বের একটা উৎকন্ঠার মন্ত্র-- "তাকিয়ে আছি।\'', 'একজোড়া মোষ উদাস চোখ মেলে', 'বয়ে চলেছে বোঝাই গাড়ি,', 'গলায় বাজছে ঘণ্টা,', 'চাকার পাকে পাকে টেনে তুলছে কাতর ধ্বনি।', 'আকাশের আলোয় আজ যেন মেঠো বাঁশির সুর মেলে দেওয়া।', 'সব জড়িয়ে মন ভুলেছে।', 'বেদমন্ত্রের ছন্দে আবার মন বললে--', 'মধুময় এই পার্থিব ধূলি।', 'কেরোসিনের দোকানের সামনে', 'চোখে পড়ল একজন একেলে বাউল।', 'তালিদেওয়া আলখাল্লার উপরে', 'কোমরে-বাঁধা একটা বাঁয়া।', 'লোক জমেছে চারি দিকে।', 'হাসলেম, দেখলেম অদ্ভুতেরও সংগতি আছে এইখানে,', 'এও এসেছে হাটের ছবি ভর্তি করতে।', 'ওকে ডেকে নিলেম জানলার কাছে,', 'ও গাইতে লাগল--', 'হাট করতে এলেম আমি অধরার সন্ধানে,', 'সবাই ধরে টানে আমায়, এই যে গো এইখানে।']
['অতিথিবৎসল,', 'ডেকে নাও পথের পথিককে', 'তোমার আপন ঘরে,', 'দাও ওর ভয় ভাঙিয়ে।', 'ও থাকে প্রদোষের বস্তিতে,', 'নিজের কালো ছায়া ওর সঙ্গে চলে', 'কখনো সমুখে কখনো পিছনে,', 'তাকেই সত্য ভেবে ওর যত দুঃখ যত ভয়।', 'দ্বারে দাঁড়িয়ে তোমার আলো তুলে ধরো,', 'ছায়া যাক মিলিয়ে,', 'থেমে যাক ওর বুকের কাঁপন।', 'বছরে বছরে ও গেছে চলে', 'তোমার আঙিনার সামনে দিয়ে,', 'সাহস পায় নি ভিতরে যেতে,', 'ভয় হয়েছে পাছে ওর বাইরের ধন', 'হারায় সেখানে।', 'দেখিয়ে দাও ওর আপন বিশ্ব', 'তোমার মন্দিরে,', 'সেখানে মুছে গেছে কাছের পরিচয়ের কালিমা,', 'ঘুচে গেছে নিত্যব্যবহারের জীর্ণতা,', 'তার চিরলাবণ্য হয়েছে পরিস্ফুট।', 'পান্থশালায় ছিল ওর বাসা,', 'বুকে আঁকড়ে ছিল তারই আসন, তারই শয্যা,', 'পলে পলে যার ভাড়া জুগিয়ে দিন কাটালো', 'কোন্ মুহূর্তে তাকে ছাড়বে ভয়ে', 'আড়াল তুলেছে উপকরণের।', 'একবার ঘরের অভয় স্বাদ পেতে দাও তাকে', 'বেড়ার বাইরে।', 'আপনাকে চেনার সময় পায় নি সে,', 'ঢাকা ছিল মোটা মাটির পর্দায়;', 'পর্দা খুলে দেখিয়ে দাও যে, সে আলো, সে আনন্দ,', 'তোমারই সঙ্গে তার রূপের মিল।', 'তোমার যজ্ঞের হোমাগ্নিতে', 'তার জীবনের সুখদুঃখ আহুতি দাও,', 'জ্বলে উঠুক তেজের শিখায়,', 'ছাই হোক যা ছাই হবার।', 'হে অতিথিবৎসল,', 'পথের মানুষকে ডেকে নাও ঘরে,', 'আপনি যে ছিল আপনার পর হয়ে', 'সে পাক্ আপনাকে।']
['চোখ ঘুমে ভোরে আসে,', 'মাঝে-মাঝে উঠছি জেগে', 'যেমন নববর্ষার প্রথম পসলা বৃষ্টির জল', 'মাটি চুঁইয়ে পৌঁছয় গাছের শিকড়ে এসে,', 'তেমনি তরুণ হেমন্তের আলো ঘুমের ভিতর দিয়ে', 'লেগেছে আমার অচেতন প্রাণের মূলে।', 'বেলা এগোল তিন প্রহরের কাছে।', 'পাতলা সাদা মেঘের টুকরো', 'স্থির হয়ে ভাসছে কার্তিকের রোদ্দুরে--', 'দেবশিশুদের কাগজের নৌকো।', 'পশ্চিম থেকে হাওয়া দিয়েছে বেগে,', 'দোলাদুলি লেগেছে তেঁতুলগাছের ডালে।', 'উত্তরে গোয়ালপাড়ার রাস্তা,', 'গোরুর গাড়ি বিছিয়ে দিল গেরুয়া ধুলো', 'ফিকে নীল আকাশে।', 'মধ্যদিনের নিঃশব্দ প্রহরে', 'অকাজে ভেসে যায় আমার মন', 'ভাবনাহীন দিনের ভেলায়।', 'সংসারের ঘাটের থেকে রশি-ছেঁড়া এই দিন', 'বাঁধা নেই কোনো প্রয়োজনে।', 'রঙের নদী পেরিয়ে সন্ধ্যাবেলায় অদৃশ্য হবে', 'নিস্তরঙ্গ ঘুমের কালো সমুদ্রে।', 'ফিকে কালিতে এই দিনটার চিহ্ন পড়ল কালের পাতায়,', 'দেখতে দেখতে যাবে সে মিলিয়ে।', 'ঘন অক্ষরে যে-সব দিন আঁকা পড়ে', 'মানুষের ভাগ্যলিপিতে,', 'তার মাঝখানে এ রইল ফাঁকা।', 'গাছের শুকনো পাতা মাটিতে ঝরে--', 'সেও শোধ করে যায় মাটির দেনা,', 'আমার এই অলস দিনের ঝরা পাতা', 'লোকারণ্যকে কিছুই দেয় নি ফিরিয়ে।', 'তবু মন বলে,', 'গ্রহণ করাও ফিরিয়ে-দেওয়ার রূপান্তর।', 'সৃষ্টির ঝর্না বেয়ে যে রস নামছে আকাশে আকাশে', 'তাকে মেনে নিয়েছি আমার দেহে মনে।', 'সেই রঙিন ধারায় আমার জীবনে রঙ লেগেছে--', 'যেমন লেগেছে ধানের খেতে,', 'যেমন লেগেছে বনের পাতায়,', 'যেমন লেগেছে শরতে বিবাগী মেঘের উত্তরীয়ে ।', 'এরা সবাই মিলে পূর্ণ করেছে আজকে-দিনের বিশ্বছবি ।', 'আমার মনের মধ্যে চিকিয়ে উঠল আলোর ঝলক,', 'হেমন্তের আতপ্ত নিশ্বাস শিহর লাগালো', 'ঘুম-জাগরণের গঙ্গাযমুনায়--', 'এও কি মেলে নি এই নিখিল ছবির পটে ।', 'জল-স্থল-আকাশের  রসসত্রে', 'অশথের চঞ্চল পাতার সঙ্গে', 'ঝলমল করছে আমার যে অকারণ খুশি', 'বিশ্বের ইতিবৃত্তের মধ্যে রইল না তার রেখা,', 'তবু বিশ্বের প্রকাশের মধ্যে রইল তার শিল্প ।', 'এই রসনিমগ্ন মুহূর্তগুলি', 'আমার হৃদয়ের রক্তপদ্মের বীজ,', 'এই নিয়ে ঋতুর দরবারে গাঁথা চলেছে একটি মালা --', 'আমার চিরজীবনের খুশির মালা ।', 'আজ অকর্মণ্যের এই অখ্যাত দিন', 'ফাঁক রাখে নি ঐ মালাটিতে --', 'আজও একটি বীজ পড়েছে গাঁথা ।', 'কাল রাত্রি একা কেটেছে এই জানালার ধারে ।', 'বনের ললাটে লগ্ন ছিল শুক্লপঞ্চমীর চাঁদের রেখা ।', 'এও সেই একই জগৎ,', "কিন্তু গুণী তার রাগিণী দিলেন বদল ক'রে", 'ঝাপসা আলোর মূর্ছনায় ।', 'রাস্তায়-চলা ব্যস্ত যে পৃথিবী', 'এখন আঙিনায়-আঁচল-মেলা তার স্তব্ধ রূপ ।', 'লক্ষ নেই কাছের সংসারে,', 'শুনছে তারার আলোয় গুঞ্জরিত পুরাণকথা ।', 'মনে পড়ছে দূর বাষ্পযুগের শৈশবস্মৃতি ।', 'গাছগুলো স্তম্ভিত,', 'রাত্রির নিঃশব্দতা পুঞ্জিত যেন দেহ নিয়ে ।', 'ঘাসের অস্পষ্ট সবুজে সারি সারি পড়েছে ছায়া ।', 'দিনের বেলায় জীবনযাত্রার পথের ধারে', 'সেই ছায়াগুলি ছিল সেবাসহচরী;', 'তখন রাখালকে দিয়েছে আশ্রয়,', 'মধ্যাহ্নের তীব্রতায় দিয়েছে শান্তি ।', 'এখন তাদের কোনো দায় নেই জ্যোৎস্নারাতে;', 'রাত্রের আলোর গায়ে  গায়ে বসেছে ওরা,', 'ভাইবোনে মিলে বুলিয়েছে তুলি', 'খামখেয়ালি রচনার কাজে ।', 'আমার দিনের বেলাকার মন', "আপন সেতারের পর্দা দিয়েছে বদল ক'রে ।", 'যেন চলে গেলেম পৃথিবীর  কোনো প্রতিবেশী গ্রহে,', 'তাকে দেখা যায় দুরবীনে ।', 'যে গভীর অনুভূতিতে নিবিড় হল চিত্ত', "সমস্ত সৃষ্টির অন্তরে তাকে দিয়েছি বিস্তীর্ণ ক'রে।", 'ওই চাঁদ ওই তারা ওই তমঃপুঞ্জ গাছগুলি', 'এক হল,বিরাট হল,সম্পূর্ণ হল', 'আমার চেতনায় ।', 'বিশ্ব আমাকে পেয়েছে,', 'আমার মধ্যে পেয়েছে আপনাকে', 'অলস কবির এই সার্থকতা ।']
['আমাকে এনে দিল এই বুনো চারাগাছটি ।', 'পাতার রঙ হলদে-সবুজ,', 'ফুলগুলি যেন আলো পান করবার', 'শিল্প-করা পেয়ালা,বেগুনি রঙের', 'প্রশ্ন করি "নাম কী\',', 'জবাব নেই কোনোখানে ।', 'ও আছে বিশ্বের অসীম অপরিচিতের মহলে', 'যেখানে আছে আকাশের নামহারা তারা ।', 'আমি ওকে ধরে এনেছি একটি ডাক-নামে', 'আমার একলা জানার নিভৃতে ।', 'ওর নাম পেয়ালী ।', 'বাগানের নিমন্ত্রণে এসেছে ডালিয়া, এসেছে ফুশিয়া,', 'এসেছে ম্যারিগোল্ড্,', 'ও আছে অনাদরের অচিহ্নিত স্বাধীনতায়,', 'জাতে বাঁধা পড়ে নি;', 'ও বাউল,ও অসামাজিক ।', 'দেখতে দেখেতে ওই খসে পড়ল ফুল ।', 'যে শব্দটুকু হল বাতাসে', 'কানে  এল না ।', 'ওর কুষ্ঠির রাশিচক্র যে নিমেষগুলির সমবায়ে', 'অণুপরিমাণ তার অঙ্ক,', 'ওর বুকের গভীরে যে মধু আছে', 'কণাপরিমাণ  তার বিন্দু ।', 'একটুকু কালের মধ্যে সম্পূর্ণ ওর যাত্রা,', 'একটি কল্পে যেমন সম্পূর্ণ', 'আগুনের-পাপড়ি-মেলা সূর্যের বিকাশ ।', 'ওর ইতিহাসটুকু অতি ছোটো পাতার কোণে', 'বিশ্বলিপিকারের অতি ছোটো কলমে লেখা ।', 'তবু তারই সঙ্গে সঙ্গে উদ্ঘাটিত হচ্ছে বৃহৎ ইতিহাস,', 'দৃষ্টি চলে না এক পৃষ্ঠা থেকে অন্য পৃষ্ঠায় ।', 'শতাব্দীর যে নিরন্তর স্রোত বয়ে চলেছে', 'বিলম্বিত তালের  তরঙ্গের মতো,', 'যে ধারায় উঠল নামল কত শৈলশ্রেণী,', 'সাগরে মরুতে কত হল বেশপরিবর্তন,', 'সেই নিরবধি কালেরই দীর্ঘ প্রবাহে এগিয়ে এসেছে', 'এই ছোটো ফুলটির  আদিম সংকল্প', 'সৃষ্টির ঘাতপ্রতিঘাতে ।', 'লক্ষ লক্ষ বৎসর  এই ফুলের ফোটা-ঝরার পথে', 'সেই পুরাতনসংকল্প রয়েছে নুতন,রয়েছে সজীবসচল', 'ওর শেষ সমাপ্ত ছবি আজও দেয় নি দেখা ।', 'এই দেহহীন সংকল্প,সেই রেখাহীন ছবি', 'নিত্য হয়ে আছে কোন্অদৃশ্যেরধ্যানে!', 'যে অদৃশ্যের অন্তহীন কল্পনায় আমি আছি,', 'যে অদৃশ্যে বিধৃত সকল মানুষের ইতিহাস', 'অতীতে ভবিষ্যতে ।']
['হেঁকে উঠল ঝড়,', 'লাগালো প্রচণ্ড তাড়া,', 'সূর্যাস্তসীমার রঙিন পাঁচিল ডিঙিয়ে', 'ব্যস্ত বেগে বেরিয়ে পড়ল মেঘের ভিড়,', 'বুঝি ইন্দ্রলোকের আগুন-লাগা হাতিশালা থেকে', 'গাঁ গাঁ শব্দে ছুটছে ঐরাবতের কালো কালো শাবক', 'শুঁড় আছড়িয়ে ।', 'মেঘের গায়ে গায়ে দগ্ দগ্ করছে লাল আলো,', 'তার ছিন্ন ত্বকের রক্তরেখা ।', 'বিদ্যুৎ লাফ মারছে মেঘের থেকে মেঘে,', 'চালাচ্ছে ঝক্ঝকে খাঁড়া;', 'বজ্রশব্দে গর্জে উঠছে দিগন্ত;', 'উত্তরপশ্চিমের আম-বাগানে শোনা গেল হাঁফ-ধরা একটা আওয়াজ,', 'এসে পড়ল পাটকিলে রঙের অন্ধকার,', 'শুকনো ধুলোর দম-আটকানো তুফান ।', 'বাতাসের ঝট্কা আসে', 'ছুঁড়ে মারে টুকরো ডাল শুকনো পাতা,', 'চোখে-মুখে ছিটোতে থাকে কাঁকরগুলো;', 'আকাশটা ভূতে-পাওয়া ।', 'পথিক উপুড় হয়ে শুয়ে পড়েছে মাটিতে,', 'ঘন আঁধির ভিতর থেকে উঠছে ঘরহারা গোরুর উতরোল ডাক,', 'দূরে নদীর ঘাটে হৈ হৈ রব ।', "বোঝা গেল না কোন্ দিকে হুড়্মুড়্ দুড়্দাড়্ ক'রে", 'কিসের ওটা ভাঙচুর ।', 'দুর্দুর্ করে বুক,', 'কী হল, কী হল ভাবনা ।', 'কাকগুলো পড়েছে মুখ থুবড়িয়ে মাটিতে,', 'ঠোঁট দিয়ে ঘাস ধরছে কামড়িয়ে,', 'ধাক্কা খেয়ে যাচ্ছে সরে সরে,', 'ঝট্পট্ করছে পাখাদুটো ।', 'নদীপথে ঝড়ের মুখে বাঁশঝাড়ের লুটোপুটি,', 'ডালগুলো ডাইনে বাঁয়ে আছাড় খায়,', 'দোহাই পাড়ে মরিয়া হয়ে ।', 'তীক্ষ্ণ হাওয়া সাঁই সাঁই শান দিচ্ছে আর চালাচ্ছে ছুরি', 'অন্ধকারের পাঁজরের ভিতর দিয়ে ।', 'জলে স্থলে শূন্যে উঠেছে', 'ঘুরপাক-খাওয়া আতঙ্ক ।', 'হঠাৎ সোঁদা গন্ধের দীর্ঘনিশ্বাস উঠল মাটি থেকে ,', 'মহূর্তে এসে পড়ল বৃষ্টি প্রবল ঝাপটায়,', 'হাওয়ার চোটে গুঁড়োনো  জলের ফোঁটা,', 'পাতলা পর্দায় ঢেকে ফেললে সমস্ত বন,', 'আড়াল করলে মন্দিরের চুড়ো,', 'কাঁসর-ঘন্টার ঢং ঢং শব্দের দিল মুখচাপা ।', 'রাত তিন পহরে থেমে গেল ঝড়বৃষ্টি,', 'কালি হয়ে এল অন্ধকার নিকষ-পাথরের মতো;', 'কেবলই চলল ব্যাঙের ডাক,', 'ঝিঁ ঝিঁ পোকার শব্দ,', 'জোনাকির মিটিমিটি আলো,', 'আর যেন স্বপ্নে-আঁতকে-ওঠা দমকা হাওয়ায়', 'থেকে থেকে জল-ঝরা ঝাউয়ের ঝর্ঝরানি।']
['এই দেহখানা বহন করে আসছে দীর্ঘকাল', 'বহু ক্ষুদ্র মহূর্তের রাগদ্বেষ ভয়ভাবনা', 'কামনার আবর্জনারাশি ।', 'এর আবিল আবরণে বারে বারে ঢাকা পড়ে', 'আত্মার মুক্তরূপ ।', "এ সত্যের মুখোশ প'রে সত্যকে আড়ালে রাখে;", 'মৃত্যুর কাদামাটিতেই গড়ে আপনার পুতুল,', 'তবু তার মধ্যে  মৃত্যুর আভাস পেলেই', 'নালিশ করে আর্তকন্ঠে ।', 'খেলা করে নিজেকে ভোলাতে,', 'কেবলই ভুলতে চায় যে সেটা খেলা ।', 'প্রাণপণ সঞ্চয়ে রচনা করে মরণের অর্ঘ্য;', 'স্তুতিনিন্দার বাষ্পবুদবুদে ফেনিল হয়ে', 'পাক খায় ওর হাসিকান্নার আবর্ত ।', "বক্ষ ভেদ ক'রে ও হাউইয়ের আগুন দেয় ছুটিয়ে,", 'শূন্যের কাছ থেকে ফিরে পায় ছাই ---', 'দিনে দিনে তাই করে স্তূপাকার ।', 'প্রতিদিন যে প্রভাতে পৃথিবী', 'প্রথম সৃষ্টির অক্লান্ত নির্মল দেববেশে দেয় দেখা,', 'আমি তার উন্মীলিত আলোকের অনুসরণ করে', 'অন্বেষণ করি আপন অন্তরলোক ।', 'অসংখ্য দণ্ড পল নিমেষের জটিল মলিন জালে বিজড়িত', 'দেহটাকে সরিয়ে ফেলি মনের থেকে', 'যেখানে সরে যায় অন্ধকার রাতের', 'নানা ব্যর্থ ভাবনার অত্যুক্তি,', 'যায় বিস্মৃত দিনের অনবধানে পুঞ্জিত লেখন যত -', 'সেই-সব নিমন্ত্রণলিপি নীরব যার আহ্বান,', 'নিঃশেষিত যার প্রত্যুত্তর।', 'তখন মনে পড়ে, সবিতা,', 'তোমার কাছে ঋষিকবির প্রার্থনামন্ত্র,', 'যে মন্ত্রে বলেছিলেন,হে পূষণ,', 'তোমার হিরন্ময় পাত্রে সত্যের মুখ আচ্ছন্ন,', 'উন্মুক্ত করো সেই আবরণ ।', 'আমিও প্রতিদিন উদয়দিগ্বলয় থেকে বিচ্ছুরিত রশ্মিচ্ছটায়', 'প্রসারিত করে দিই আমার জাগরণ;', 'বলি, হে সবিতা,', 'সরিয়ে দাও  আমার এই দেহ,এই আচ্ছাদন --', 'তোমার তেজোময় অঙ্গের সূক্ষ্ণ  অগ্নিকণায়', 'রচিত যে-আমার দেহের অণুপরমাণু,', 'তারও অলক্ষ্য  অন্তরে আছে তোমার কল্যাণতম রূপ,', 'তাই প্রকাশিত  হোক আমার নিরাবিল দৃষ্টিতে ।', 'আমার অন্তরতম সত্য', 'আদি যুগে অব্যক্ত পৃথিবীর সঙ্গে', 'তোমার বিরাটে ছিল বিলীন,', 'সেই সত্য তোমারই ।', 'তোমার জ্যোতির স্তিমিত কেন্দ্রে মানুষ', 'আপনার মহৎস্বরূপকে দেখেছে কালে কালে,', 'কখনো নীল-মহানদীর তীরে,', 'কখনো পারস্যসাগরের কূলে,', 'কখনো হিমাদ্রিগিরিতটে --', 'বলেছে "জেনেছি আমরা অমৃতের পুত্র\',', 'বলেছে "দেখেছি অন্ধকারের পার হতে', "আদিত্যবর্ণ মহান পুরুষের আবির্ভাব' ।"]
['ফাল্গুনের রঙিন আবেশ', 'যেমন দিনে দিনে মিলিয়ে দেয় বনভূমি', 'নীরস বৈশাখের রিক্ততায়,', 'তেমনি করেই সরিয়ে ফেলেছ হে প্রমদা, তোমার মদির মায়া', 'অনাদরে অবহেলায় ।', 'একদিন আপন হাতে আমার চোখে বিছিয়েছিলে বিহ্বলতা,', 'রক্তে দিয়েছিলে দোল,', 'চিত্তে ভরেছিলে নেশায়,হে আমার সাকী,', "পাত্র উজাড় ক'রে", 'জাদুরসধারা আজ ঢেলে দিয়েছ ধুলায় ।', 'আজ উপেক্ষা করেছ আমার স্তুতিকে,', 'আমার দুই চক্ষুর বিস্ময়কে ডাক দিতে ভুলে গেলে;', 'আজ তোমার সাজের মধ্যে  কোনো আকুতি নেই;', 'নেই সেই নীরব সুরের ঝংকার', 'যা আমার নামকে দিয়েছিল রাগিণী ।', 'শুনেছি একদিন চাঁদের দেহ ঘিরে', 'ছিল হাওয়ার আবর্ত ।', 'তখন ছিল তার রঙের শিল্প,', 'ছিল সুরের মন্ত্র,', 'ছিল সে নিত্য নবীন ।', 'দিনে দিনে উদাসী কেন ঘুচিয়ে দিল', 'আপন লীলার প্রবাহ ।', 'কেন ক্লান্ত হল সে আপনার মাধুর্যকে নিয়ে ।', 'আজ শুধু তার মধ্যে আছে', 'আলোছায়ার মৈত্রীবিহীন দ্বন্দ্ব --', 'ফোটে না ফুল,', 'বহে না কলমুখরা নির্ঝরিণী ।', 'সেই বাণীহারা চাঁদ তুমি আজ আমার কাছে ।', 'দুঃখ এই যে,এতে দুঃখ নেই তোমার মনে ।', "একদিন নিজেকে নূতন নূতন ক'রে সৃষ্টি করেছিলে মায়াবিনী,", 'আমারই ভালোলাগার রঙে রঙিয়ে ।', 'আজ তারই উপর তুমি টেনে দিলে', 'যুগান্তের কালো যবনিকা', 'বর্ণহীন,ভাষাহীন ।', 'ভুলে গেছ যতই দিতে এসেছিলে আপনাকে', 'ততই পেয়েছিলে আপনাকে বিচিত্র করে ।', 'আজ আমাকে বঞ্চিত করে', 'বঞ্চিত হয়েছ আপন সার্থকতায় ।', 'তোমার মাধুর্যযুগের ভগ্নশেষ', 'রইল আমার মনের স্তরে স্তরে --', 'সেদিনকার তোরণের স্তুপ,', 'প্রাসাদের ভিত্তি,', 'গুল্মে-ঢাকা বাগানের পথ ।', 'আমি বাস করি', 'তোমার ভাঙা ঐশ্বর্যের ছড়ানো টুকরোর মধ্যে ।', 'আমি খুঁজে বেড়াই মাটির তলার অন্ধকার,', 'কুড়িয়ে রাখি যা ঠেকে হাতে ।', 'আর তুমি আছ', 'আপন কৃপণতার পাণ্ডুর মরুদেশে,', 'পিপাসিতের জন্যে জল নেই সেখানে,', 'পিপাসাকে ছলনা করতে পারে', 'নেই এমন মরীচিকারও সম্বল ।']
['বসেছি অপরাহ্নে পারের খেয়াঘাটে', 'শেষধাপের কাছটাতে ।', 'কালো জল নিঃশব্দে বয়ে যাচ্ছে পা ডুবিয়ে দিয়ে ।', 'জীবনের পরিত্যক্ত ভোজের ক্ষেত্র পড়ে আছে পিছন দিকে', 'অনেক দিনের ছড়ানো উচ্ছিষ্ট নিয়ে ।', 'মনে পড়ছে ভোগের আয়োজনে', 'ফাঁক পড়েছে বারম্বার ।', 'কতদিন যখন মূল্য ছিল হাতে', 'হাট জমে নি তখনো,', 'বোঝাই নৌকো লাগল যখন ডাঙায়', 'তখন ঘণ্টা গিয়েছে বেজে,', 'ফুরিয়েছে বেচাকেনার প্রহর ।', 'অকালবসন্তে জেগেছিল ভোরের কোকিল;', 'সেদিন তার চড়িয়েছি সেতারে,', 'গানে বসিয়েছি সুর ।', 'যাকে শোনাব তার চুল যখন হল বাঁধা,', 'বুকে উঠল জাফরানি রঙের আঁচল', 'তখন ঝিকিমিকি বেলা,', 'করুণ ক্লান্তি লেগেছে মূলতানে ।', 'ক্রমে ধূসর আলোর উপরে কালো মরচে পড়ে এল ।', 'থেমে-যাওয়া গানখানি নিভে-যাওয়া প্রদীপের ভেলার মতো', 'ডুবল বুঝি কোন্ একজনের মনের তলায়,', 'উঠল বুঝি তার দীর্ঘনিশ্বাস,', 'কিন্তু জ্বালানো হল না আলো ।', 'এ নিয়ে আজ নালিশ নেই আমার ।', 'বিরহের কালোগুহা ক্ষুধিত গহ্বর থেকে', 'ঢেলে দিয়েছে ক্ষুভিত সুরের ঝর্না রাত্রিদিন ।', 'সাত রঙের ছটা খেলেছে তার নাচের উড়নিতে', 'সারাদিনের সূর্যালোকে,', 'নিশীথরাত্রের জপমন্ত্র ছন্দ পেয়েছে', 'তার তিমিরপুঞ্জ কলোচ্ছল ধারায় ।', 'আমার তপ্ত মধ্যাহ্নের শূন্যতা থেকে উচ্ছ্বসিত', 'গৌড়-সারঙের আলাপ ।', 'আজ বঞ্চিত জীবনকে বলি সার্থক --', 'নিঃশেষ হয়ে এল তার দুঃখের সঞ্চয়', 'মৃত্যুর অর্ঘ্যপাত্রে,', 'তার দক্ষিণা রয়ে গেল কালের বেদিপ্রান্তে ।', 'জীবনের পথে মানুষ যাত্রা করে', 'নিজেকে খুঁজে পাবার জন্যে ।', 'গান যে মানুষ গায়, দিয়েছে সে ধরা,আমার অন্তরে;', 'যে মানুষ দেয় প্রাণ দেখা মেলে নি তার ।', 'দেখেছি শুধু আপনার নিভৃত রূপ', 'ছায়ায় পরিকীর্ণ,', 'যেন পাহাড়তলিতে একখানা অনুত্তরঙ্গ সরোবর ।', 'তীরের গাছ থেকে', "সেখানে বসন্তশেষের ফুল পড়ে ঝ'রে,", 'ছেলেরা ভাসায় খেলার নৌকো,', 'কলস ভরে নেয় তরুণীরা', 'বুদ্বুদফেনিল গর্গরধ্বনিতে ।', 'নববর্ষার গম্ভীর বিরাট শ্যামমহিমা', 'তার বক্ষতলে পায় লীলাচঞ্চল দোসরটিকে ।', 'কালবৈশাখী হঠাৎ মারে পাখার ঝাপট,', 'স্থির জলে আনে অশান্তির উন্মন্থন,', 'অধৈর্যের আঘাত হানে তটবেষ্টনের স্থাবরতায়;', 'হঠাৎ বুঝি তার মনে হয় --', 'গিরিশিখরের পাগলা-ঝোরা পোষ মেনেছে', 'গিরিপদতলের বোবা জলরাশিতে --', 'বন্দী ভুলেছে আপনার উদ্বেলকে,উদ্দামকে--', 'পাথর ডিঙিয়ে আপন সীমানা চূর্ণ করতে করতে নিরুদ্দেশের পথে', 'অজানার সংঘাতে বাঁকে বাঁকে', 'গর্জিত করল না সে আপন অবরুদ্ধ বাণী,', 'আবর্তে আবর্তে উৎক্ষিপ্ত করল না', 'অন্তর্গূঢ়কে ।', 'মৃত্যুর গ্রন্থি থেকে ছিনিয়ে ছিনিয়ে', 'যে উদ্ধার করে জীবনকে', 'সেই রুদ্র মানবের আত্মপরিচয়ে বঞ্চিত', 'ক্ষীণ পাণ্ডুর আমি', 'অপরিস্ফুটতার অসন্মান নিয়ে যাচ্ছি চলে ।', 'দুর্গম ভীষণের ওপারে', 'অন্ধকারে অপেক্ষা করছে জ্ঞানের বরদাত্রী;', 'মানবের অভ্রভেদী বন্ধনশালা', 'তুলেছে কালো পাথরে গাঁথা উদ্ধত চূড়া', 'সূর্যোদয়ের পথে;', 'বহু শতাব্দীর ব্যথিত ক্ষত মুষ্টি', 'রক্তলাঞ্ছিত বিদ্রোহের ছাপ', 'লেপে দিয়ে যায় তার দ্বারফলকে;', 'ইতিহাসবিধাতার শ্রেষ্ঠ সম্পদ', 'দৈত্যের লৌহদুর্গে প্রচ্ছন্ন;', 'আকাশে দেবসেনাপতির কন্ঠ শোনা যায় ----', '"এসো মৃত্যুবিজয়ী\' ।', 'বাজল ভেরী,', 'তবু জাগল না রণদুর্মদ', 'এই নিরাপদ নিশ্চেষ্ট জীবনে;', "ব্যূহ ভেদ ক'রে", 'স্থান নিই নি যুধ্যমান দেবলোকের সংগ্রাম-সহকারিতায় ।', 'কেবল স্বপ্নে শুনেছি ডমরুর গুরুগুরু,', 'কেবল সমরযাত্রীর পদপাতকম্পন', 'মিলেছে হৃৎস্পন্দনে বাহিরের পথ থেকে ।', 'যুগে যুগে যে মানুষের সৃষ্টি প্রলয়ের ক্ষেত্রে', 'সেই শ্মশানচারী ভৈরবের পরিচয়জ্যোতি', 'ম্লান হয়ে রইল আমার সত্তায়;', 'শুধু রেখে গেলেম নতমস্তকের প্রণাম', 'মানবের হৃদয়াসীন সেই বীরের উদ্দেশে --', 'মর্তের অমরাবতী যাঁর সৃষ্টি', 'মৃত্যুর মূল্যে, দুঃখের দীপ্তিতে ।']
['হৃদয়ের অসংখ্য অদৃশ্য পত্রপুট', 'গুচ্ছে গুচ্ছে অঞ্জলি মেলে আছে', "আমার চার দিকে চিরকাল ধ'রে", 'আমি-বনস্পতির এরা কিরণপিপাসু পল্লবস্তবক,', 'এরা মাধুকরী-ব্রতীর দল ।', 'প্রতিদিন আকাশে থেকে এরা ভরে নিয়েছে', 'আলোকের তেজোরস,', 'নিহিত করেছে সেই অলক্ষ্য অপ্রজ্বলিত অগ্নিসঞ্চয়', 'এই জীবনের গূঢ়তম মজ্জার মধ্যে ।', 'সুন্দরের কাছে পেয়েছে অমৃতের কণা', 'ফুলের থেকে, পাখির গানের থেকে,', 'প্রিয়ার স্পর্শ থেকে, প্রণয়ের প্রতিশ্রুতি থেকে,', 'আত্মনিবেদনের অশ্রুগদ্গদ আকুতি থেকে ---', 'মাধুর্যের কত স্মৃতরূপ কত বিস্মৃতরূপ', 'দিয়ে গেছে অমৃতের স্বাদ,', 'আমার নাড়ীতে নাড়ীতে ।', 'নানা ঘাতে প্রতিঘাতে সংক্ষুব্ধ', 'সুখদুঃখের ঝোড়ো হাওয়া নাড়া দিয়েছে', 'আমার চিত্তের স্পর্শবেদনাবাহিনী পাতায় পাতায় ।', 'লেগেছে নিবিড় হর্ষের অনুকম্পন,', 'এসেছে লজ্জার ধিক্কার, ভয়ের  সংকোচ,কলঙ্কের গ্লানি,', 'জীবনবহনের প্রতিবাদ ।', 'ভালোমন্দের বিচিত্র বিপরীত বেগ', 'নিয়ে গেছে আন্দোলন', 'প্রাণরসপ্র#বাহে ।', 'তার আবেগে বহে নিয়ে গেছে সর্বগৃধ্নূ চেতনাকে', 'জগতের সর্বদানযজ্ঞের প্রাঙ্গণে।', 'এই চিরচঞ্চল চিন্ময় পল্লবের অশ্রুত মর্মরধ্বনি', 'উধাও করে দেয় আমার জাগ্রত স্বপ্নকে', 'চিল-উড়ে-যাওয়া দূর দিগন্তে', 'জনহীন মধ্যদিনে মৌমাছির-গুঞ্জন-মুখর অবকাশে ।', 'হাত-ধরে-বসে-থাকা বাষ্পাকুল নির্বাক্ ভালোবাসায়', 'নেমে আসে এদেরই শ্যামল ছায়ার করুণা ।', 'এদেরই মৃদুবীজন এসে লাগে', 'শয্যাপ্রান্তে নিদ্রিত দয়িতার', 'নিশ্বাসস্ফুরিত বক্ষের চেলাঞ্চলে ।', 'প্রিয়প্রত্যাশিত দিনের চিরায়মান উৎকন্ঠিত প্রহরে', 'শিহর লাগাতে থাকে এদেরই দোলায়িত কম্পনে ।', 'বিশ্বভুবনের সমস্ত ঐশ্বর্যের সঙ্গে আমার যোগ হয়েছে', 'মনোবৃক্ষের এই ছড়িয়ে-পড়া', 'রসলোলুপ পাতাগুলির সম্বেদনে ।', 'এরা ধরেছে সূক্ষ্ণকে,বস্তুর অতীতকে;', 'এরা তাল দিয়েছে সেই গানের ছন্দে', 'যার সুর যায় না শোনা ।', 'এরা নারীর হৃদয় থেকে এনে দিয়েছে আমার হৃদয়ে', 'প্রাণলীলার প্রথম ইন্দ্রজাল আদিযুগের,', 'অনন্ত পুরাতনের আত্মবিলাস', 'নব নব যুগলের মায়ারূপের মধ্যে ।', 'এরা স্পন্দিত হয়েছে পুরুষের জয়শঙ্খধ্বনিতে', 'মর্তলোকে যার আবির্ভাব', 'মৃত্যুর আলোকে আপন অমৃতকে উদ্বারিত করবার জন্যে', 'দুর্দাম উদ্যমে,', 'জল-স্থল-আকাশ-পথে দুর্গমজয়ের', 'স্পর্ধিত যার অধ্যবসায় ।', 'আজ আমার এই পত্রপুঞ্জের', 'ঝরবার দিন এল জানি ।', 'শুধাই আজ অন্তরীক্ষের দিকে চেয়ে ---', 'কোথায় গো সৃষ্টির আনন্দনিকেতনের প্রভু,', 'জীবনের অলক্ষ্য গভীরে', 'আমার এই পত্রদূতগুলির সম্বাহিত দিনরাত্রির যে সঞ্চয়', 'অসংখ্য অপূর্ব অপরিমেয়', 'যা অখণ্ড ঐক্যে মিলে গিয়েছে আমার আত্মরূপে,', 'যে রূপের দ্বিতীয় নেই কোনোখানে কোনো কালে,', 'তাকে রেখে দিয়ে যাব কোন্ গুণীর কোন্ রসজ্ঞের', 'দৃষ্টির সন্মুখে,', 'কার দক্ষিণ করতলের ছায়ায়,', 'অগণ্যের মধ্যে কে তাকে নেবে স্বীকার করে ।']
['ওগো তরুণী,', 'ছিল অনেক দিনের পুরানো বছরে', 'এমনি একখানি নতুন কাল,', 'দক্ষিণ হাওয়ায় দোলায়িত,', 'সেই কালেরই আমি ।', 'মুছে-আসা ঝাপসা পথ বেয়ে', 'এসে পড়েছি বনগন্ধের সংকেতে', 'তোমাদের এই আজকে-দিনের নতুন কালে ।', 'পারো যদি মেনে নিয়ো আমায় সখা বলে ।', 'আর কিছু নয়,আমি গান জোগাতে পারি', 'তোমাদের মিলনরাতে', 'আমার সেই নিদ্রাহারা সুদূর রাতের গান;', 'তার সুরে পাবে দুরের নতুনকে,', 'তোমার লাগবে ভালো,', 'পাবে আপনাকেই', 'আপনার সীমানার অতীত পারে ।', 'সেদিনকার বসন্তের বাঁশিতে', 'লেগেছিল যে প্রিয়বন্দনার তান', 'আজ সঙ্গে এনেছি তাই,', 'সে নিয়ো তোমার অর্ধনিমীলিত চোখের পাতায়,', 'তোমার দীর্ঘনিশ্বাসে ।', 'আমার বিস্মৃত বেদনার আভাসটুকু', 'ঝরা ফুলের মৃদু গন্ধের মতো', 'রেখে দিয়ে যাব তোমার নববসন্তের হাওয়ায়।', 'সেদিনকার ব্যথা', 'অকারণে বাজবে তোমার বুকে;', 'মনে বুঝবে, সেদিন তুমি ছিলে না তবু ছিলে,', 'নিখিল যৌবনের রঙ্গভূমির নেপথ্যে', 'যবনিকার ও পারে ।', 'ওগো চিরন্তনী,', 'আজ আমার বাঁশি তোমাকে বলতে এল--', 'যখন তুমি থাকবে না তখনো তুমি থাকবে আমার গানে ।', 'ডাকতে এলেম আমার হারিয়ে-যাওয়া পুরোনোকে', 'তার খুঁজে-পাওয়া নতুন নামে ।', 'হে তরুণী,', 'আমাকে মেনে নিয়ো তোমার সখা বলে,', 'তোমার অন্যযুগের  সখা ।']
['ওরা অন্ত্যজ, ওরা মন্ত্রবর্জিত ।', 'দেবালয়ের মন্দিরদ্বারে', 'পূজা-ব্যবসায়ী ওদের ঠেকিয়ে রাখে ।', 'ওরা দেবতাকে খুঁজে বেড়ায় তাঁর আপন স্থানে', 'সকল বেড়ার বাইরে', 'সহজ ভক্তির আলোকে,', 'নক্ষত্রখচিত আকাশে,', 'পুষ্পখচিত বনস্থলীতে,', 'দোসর-জনার মিলন-বিরহের', 'গহন বেদনায় ।', 'যে দেখা বানিয়ে-দেখা বাঁধা ছাঁচে,', 'প্রাচীর ঘিরে,দুয়ার তুলে,', 'সে দেখার উপায় নেই ওদের হাতে ।', 'কতদিন দেখেছি ওদের সাধককে', 'একলা প্রভাতের রৌদ্রে সেই পদ্মানদীর ধারে,', 'যে নদীর নেই কোনো দ্বিধা', 'পাকা দেউলের পুরাতন ভিত ভেঙে ফেলতে ।', 'দেখেছি একতারা-হাতে চলেছে গানের ধারা বেয়ে', 'মনের মানুষকে সন্ধান করবার', 'গভীর নির্জন পথে ।', 'কবি আমি ওদের দলে --', 'আমি ব্রাত্য,আমি মন্ত্রহীন,', 'দেবতার বন্দীশালায়', 'আমার নৈবেদ্য পৌঁছল না ।', 'পূজারি হাসিমুখে মন্দির থেকে বাহির হয়ে আসে,', 'আমাকে শুধায়,"দেখে এলে তোমার দেবতাকে?"', 'আমি বলি,"না" ।', 'অবাক হয় শুনে; বলে,"জানা নেই পথ?"', 'আমি বলি ,"না ।"', 'প্রশ্ন করে,"কোনো জাত নেই বুঝি তোমার?"', 'আমি বলি,"না।"', 'এমন করে দিন গেল;', 'আজ আপন মনে ভাবি,', '"কে আমার দেবতা,', 'কার করেছি পূজা।"', 'শুনেছি যাঁর নাম মুখে মুখে,', 'পড়েছি যাঁর কথা নানা ভাষায় নানা শাস্ত্রে,', 'কল্পনা করেছি তাঁকেই বুঝি মানি ।', 'তিনিই আমার বরণীয় প্রমাণ করব বলে', 'পূজার প্রয়াস করেছি নিরন্তর ।', 'আজ দেখেছি প্রমাণ হয় নি আমার জীবনে ।', 'কেননা,আমি ব্রাত্য,আমি মন্ত্রহীন ।', 'মন্দিরের রুদ্ধ দ্বারে এসে আমার পূজা', 'বেরিয়ে চলে গেল দিগন্তের দিকে --', 'সকল বেড়ার বাইরে,', 'নক্ষত্রখচিত আকাশতলে,', 'পুষ্পখচিত বনস্থলীতে,', 'দোসর-জনার মিলন-বিরহের', 'বেদনা-বন্ধুর পথে ।', 'বালক ছিলেম যখন', 'পৃথিবীর প্রথম জন্মদিনের আদি মন্ত্রটি', 'পেয়েছি আপন পুলককম্পিত অন্তরে,', 'আলোর মন্ত্র ।', 'পেয়েছি নারকেল-শাখার ঝালর ঝোলা', 'আমার বাগানটিতে,', 'ভেঙে-পড়া শ্যাওলা-ধরা পাঁচিলের উপর', "একলা ব'সে ।", 'প্রথম প্রাণের বহ্নি-উৎস থেকে', 'নেমেছে তেজোময়ী লহরী,', 'দিয়েছে আমার নাড়ীতে', 'অনির্বচনীয়ের স্পন্দন ।', 'আমার চৈতন্যে গোপনে দিয়েছে নাড়া', 'অনাদিকালের কোন্ অস্পষ্ট বার্তা,', 'প্রাচীন সূর্যের বিরাট বাষ্পদেহে বিলীন', 'আমার অব্যক্ত সত্তার রশ্মিস্ফুরণ ।', 'হেমন্তের রিক্তশস্য প্রান্তরের দিকে চেয়ে', 'আলোর নিঃশব্দ চরণধ্বনি', 'শুনেছি আমার রক্ত-চাঞ্চল্যে ।', 'সেই ধ্বনি আমার অনুসরণ করেছে', 'জন্মপূর্বের কোন্ পুরাতন কালযাত্রা থেকে ।', 'বিস্ময়ে আমার চিত্ত প্রসারিত হয়েছে অসীম কালে', 'যখন ভেবেছি', 'সৃষ্টির আলোকতীর্থে', 'সেই জ্যোতিতে আজ আমি জাগ্রত', 'যে জ্যোতিতে অযুত নিযুত বৎসর পূর্বে', 'সুপ্ত ছিল আমার ভবিষ্যৎ ।', 'আমার পূজা আপনিই সম্পূর্ণ হয়েছে প্রতিদিন', 'এই জাগরণের আনন্দে ।', 'আমি ব্রাত্য,আমি মন্ত্রহীন,', 'রীতিবন্ধনের বাহিরে আমার আত্মবিস্মৃত পূজা', 'কোথায় হল উৎসৃষ্ট জানতে পারি নি ।', 'যখন বালক ছিলেম ছিল না কেউ সাথি,', 'দিন কেটেছে একা একা', 'চেয়ে চেয়ে দূরের দিকে ।', 'জন্মেছিলেম অনাচারের অনাদৃত সংসারে,', 'চিহ্ন-মোছা, প্রাচীরহারা।', 'প্রতিবেশীর পাড়া ছিল ঘন বেড়ায় ঘেরা,', 'আমি ছিলেম বাইরের ছেলে, নাম-না-জানা।', 'ওদের ছিল তৈরী বাসা, ভিড়ের বাসা--', 'ওদের বাঁধা পথের আসা-যাওয়া', 'দেখেছি দূরের থেকে', 'আমি ব্রাত্য, আমি পংক্তিহারা।', 'বিধান-বাঁধা মানুষ আমাকে মানুষ মানে নি,', 'তাই আমার বন্ধুহীন খেলা ছিল সকল পথের চৌমাথায়,', 'ওরা তার ও পাশ দিয়ে চলে গেছে', 'বসনপ্রান্ত তুলে ধরে।', 'ওরা তুলে নিয়ে গেল ওদের দেবতার পূজায়', 'শাস্ত্র মিলিয়ে বাছা-বাছা ফুল--', 'রেখে দিয়ে গেল আমার দেবতার জন্যে', 'সকল দেশের সকল ফুল--', 'এক সূর্যের আলোকে চিরস্বীকৃত।', 'দলের উপেক্ষিত আমি,', 'মানুষের মিলন-ক্ষুধায় ফিরেছি,', 'যে মানুষের অতিথিশালায়', 'প্রাচীর নেই, পাহারা নেই।', 'লোকালয়ের বাইরে পেয়েছি আমার নির্জনের সঙ্গী', 'যারা এসেছে ইতিহাসের মহাযুগে', 'আলো নিয়ে, অস্ত্র নিয়ে, মহাবাণী নিয়ে।', 'তারা বীর, তারা তপস্বী, তারা মৃত্যুঞ্জয়,', 'তারা আমার অন্তরঙ্গ, আমার স্ববর্ণ, আমার স্বগোত্র,', 'তাদের নিত্যশুচিতায় আমি শুচি।', 'তারা সত্যের পথিক, জ্যোতির সাধক,', 'অমৃতের অধিকারী।', 'মানুষকে গণ্ডির মধ্যে হারিয়েছি,', 'মিলেছে তার দেখা', 'দেশবিদেশের সকল সীমানা পেরিয়ে।', 'তাকে বলেছি হাত জোড় করে--', 'হে চিরকালের মানুষ, হে সকল মানুষের মানুষ,', 'পরিত্রাণ করো', 'ভেদচিহ্নের-তিলক-পরা', 'সংকীর্ণতার ঔদ্ধত্য থেকে।', 'হে মহান্ পুরুষ, ধন্য আমি, দেখেছি তোমাকে', 'তামসের পরপার হতে', 'আমি ব্রাত্য, আমি জাতিহারা।', 'একদিন বসন্তে নারী এল সঙ্গীহারা আমার বনে', 'প্রিয়ার মধুর রূপে।', 'এল সুর দিতে আমার গানে,', 'নাচ দিতে আমার ছন্দে,', 'সুধা দিতে আমার স্বপ্নে।', 'উদ্দাম একটা ঢেউ হৃদয়ের তট ছাপিয়ে', 'হঠাৎ হল উচ্ছলিত,', 'ডুবিয়ে দিল সকল ভাষা,', 'নাম এল না মুখে।', 'সে দাঁড়ালো গাছের তলায়,', 'ফিরে তাকালো আমার কুণ্ঠিত বেদনাকরুণ', 'মুখের দিকে।', 'ত্বরিত পদে এসে বসল আমার পাশে।     দুই হাতের মধ্যে আমার হাত তুলে নিয়ে বললে,', '"তুমি চেন না আমাকে, তোমাকে চিনি নে আমি,', 'আজ পর্যন্ত কেমন করে এটা হল সম্ভব', 'আমি তাই ভাবি॥"', 'আমি বললেম, "দুই না-চেনার মাঝখানে', 'চিরকাল ধরে আমরা দুজনে বাঁধব সেতু,', 'এই কৌতূহল সমস্ত বিশ্বের অন্তরে।"', 'ভালোবেসেছি তাকে।', 'সেই ভালোবাসার একটা ধারা', 'ঘিরেছে তাকে স্নিগ্ধ বেষ্টনে', 'গ্রামের চিরপরিচিত অগভীর নদীটুকুর মতো।', 'অল্পবেগের সেই প্রবাহ', 'বহে চলেছে প্রিয়ার সামান্য প্রতিদিনের', 'অনুচ্চ তটচ্ছায়ায়।', 'অনাবৃষ্টির কার্পণ্যে কখনো সে হয়েছে ক্ষীণ,', 'আষাঢ়ের দাক্ষিণ্যে কখনো সে হয়েছে প্রগল্ভ।', 'তুচ্ছতার আবরণে অনুজ্জ্বল', 'অতি সাধারণ স্ত্রী-স্বরূপকে', 'কখনো করেছে লালন, কখনো করেছে পরিহাস,', 'আঘাত করেছে কখনো বা।', 'আমার ভালোবাসার আর-একটা ধারা', 'মহাসমুদ্রের-বিরাট-ইঙ্গিত-বাহিনী।', 'মহীয়সী নারী স্নান করে উঠেছে', 'তারই অতল থেকে।', 'সে এসেছে অপরিসীম ধ্যানরূপে', 'আমার সর্ব দেহে মনে--', 'পূর্ণতর করেছে আমাকে, আমার বাণীকে।', 'জ্বেলে রেখেছে আমার চেতনার নিভৃত গভীরে', 'চিরবিরহের প্রদীপশিখা।', 'সেই আলোকে দেখেছি তাকে অসীম শ্রীলোকে,', 'দেখেছি তাকে বসন্তের পুষ্পপল্লবের প্লাবনে,', 'সিসুগাছের কাঁপন-লাগা পাতাগুলির থেকে', 'ঠিকরে পড়েছে যে রৌদ্রকণা', 'তার মধ্যে শুনেছি তার সেতারের দ্রুতঝংকৃত সুর।', 'দেখেছি ঋতুরঙ্গভূমিতে', 'নানা রঙের ওড়না-বদল-করা তার নাচ', 'ছায়ায় আলোয়।', 'ইতিহাসের সৃষ্টি-আসনে', 'ওকে দেখেছি বিধাতার বামপাশে;', 'দেখেছি সুন্দর যখন অবমানিত', 'কদর্য-কঠোরের অশুচিস্পর্শে', 'তখন সেই রুদ্রাণীর তৃতীয় নেত্র থেকে', 'বিচ্ছুরিত হয়েছে প্রলয়-অগ্নি,', 'ধ্বংস করেছে মহামারীর গোপন আশ্রয়।', 'আমার গানের মধ্যে সঞ্চিত হয়েছে দিনে দিনে', 'সৃষ্টির প্রথম রহস্য,আলোকের প্রকাশ--', 'আর সৃষ্টির শেষ রহস্য, ভালোবাসার অমৃত।', 'আমি ব্রাত্য, আমি মন্ত্রহীন,', 'সকল মন্দিরের বাহিরে', 'আমার পূজা আজ সমাপ্ত হল', 'দেবলোক থেকে', 'মানবলোকে,', 'আকাশে জ্যোতির্ময় পুরুষে', 'আর মনের মানুষে আমার অন্তরঙ্গ আনন্দে।']
['উদ্ভ্রান্ত সেই আদিম যুগে', 'স্রষ্টা যখন নিজের প্রতি অসন্তোষে', 'নতুন সৃষ্টিকে বারবার করছিলেন বিধ্বস্ত,', 'তাঁর সেই অধৈর্যে ঘন-ঘন মাথা-নাড়ার দিনে', 'রুদ্র সমুদ্রের বাহু', 'প্রাচী ধরিত্রীর বুকের থেকে', 'ছিনিয়ে নিয়ে গেল তোমাকে, আফ্রিকা,', 'বাঁধলে তোমাকে বনস্পতির নিবিড় পাহারায়', 'কৃপণ আলোর অন্তঃপুরে।', 'সেখানে নিভৃত অবকাশে তুমি', 'সংগ্রহ করছিলে দুর্গমের রহস্য,', 'চিনছিলে জলস্থল-আকাশের দুর্বোধ সংকেত,', 'প্রকৃতির দৃষ্টি-অতীত জাদু', 'মন্ত্র জাগাচ্ছিল তোমার চেতনাতীত মনে।', 'বিদ্রূপ করছিলে ভীষণকে', 'বিরূপের ছদ্মবেশে,', 'শঙ্কাকে চাচ্ছিলে হার মানাতে', 'আপনাকে উগ্র করে বিভীষিকার প্রচণ্ড মহিমায়', 'তাণ্ডবের দুন্দুভিনিনাদে।', 'হায় ছায়াবৃতা,', 'কালো ঘোমটার নীচে', 'অপরিচিত ছিল তোমার মানবরূপ', 'উপেক্ষার আবিল দৃষ্টিতে।', 'এল ওরা লোহার হাতকড়ি নিয়ে', 'নখ যাদের তীক্ষ্ণ তোমার নেকড়ের চেয়ে,', 'এল মানুষ-ধরার দল', 'গর্বে যারা অন্ধ তোমার সূর্যহারা অরণ্যের চেয়ে।', 'সভ্যের বর্বর লোভ', 'নগ্ন করল আপন নির্লজ্জ অমানুষতা।', 'তোমার ভাষাহীন ক্রন্দনে বাষ্পাকুল অরণ্যপথে', 'পঙ্কিল হল ধূলি তোমার রক্তে অশ্রুতে মিশে;', 'দস্যু-পায়ের কাঁটা-মারা জুতোর তলায়', 'বীভৎস কাদার পিণ্ড', 'চিরচিহ্ন দিয়ে গেল তোমার অপমানিত ইতিহাসে।', 'সমুদ্রপারে সেই মুহূর্তেই তাদের পাড়ায় পাড়ায়', 'মন্দিরে বাজছিল পুজোর ঘণ্টা', 'সকালে সন্ধ্যায়, দয়াময় দেবতার নামে;', 'শিশুরা খেলছিল মায়ের কোলে;', 'কবির সংগীতে বেজে উঠছিল', 'সুন্দরের আরাধনা।', 'আজ যখন পশ্চিমদিগন্তে', 'প্রদোষকাল ঝঞ্ঝাবাতাসে রুদ্ধশ্বাস,', 'যখন গুপ্তগহ্বর থেকে পশুরা বেরিয়ে এল,', 'অশুভ ধ্বনিতে ঘোষণা করল দিনের অন্তিমকাল,', 'এসো যুগান্তরের কবি,', 'আসন্ন সন্ধ্যার শেষ রশ্মিপাতে', 'দাঁড়াও ওই মানহারা মানবীর দ্বারে,', 'বলো "ক্ষমা করো\'--', 'হিংস্র প্রলাপের মধ্যে', 'সেই হোক তোমার সভ্যতার শেষ পুণ্যবাণী।']
['যুদ্ধের দামামা উঠল বেজে।', 'ওদের ঘাড় হল বাঁকা, চোখ হল রাঙা,', 'কিড়্মিড়্ করতে লাগল দাঁত।', 'মানুষের কাঁচা মাংসে যমের ভোজ ভর্তি করতে', 'বেরোল দলে দলে।', 'সবার আগে চলল দয়াময় বুদ্ধের মন্দিরে', 'তাঁর পবিত্র আর্শীবাদের আশায়।', 'বেজে উঠল তূরী ভেরি গরগর শব্দে,', 'কেঁপে উঠল পৃথিবী।', 'ধূপ জ্বলল, ঘণ্টা বাজল, প্রার্থনার রব উঠল আকাশে', '"করুণাময়,সফল হয় যেন কামনা\'--', 'কেননা, ওরা যে জাগাবে মর্মভেদী আর্তনাদ', "অভ্রভেদ ক'রে,", 'ছিঁড়ে ফেলবে ঘরে ঘরে ভালোবাসার বাঁধনসূত্র,', 'ধ্বজা তুলবে লুপ্ত পল্লীর ভস্মস্তূপে,', 'দেবে ধুলোয় লুটিয়ে বিদ্যানিকেতন,', 'দেবে চুরমার করে সুন্দরের আসনপীঠ।', 'তাই তো চলেছে ওরা দয়াময় বুদ্ধের নিতে আশীর্বাদ।', 'বেজে উঠলো তূরী ভেরি গরগর শব্দে,', 'কেঁপে উঠলো পৃথিবী।', 'ওরা হিসাব রাখবে মরে পড়ল কত মানুষ,', 'পঙ্গু হয়ে গেল কয়জনা।', 'তারি হাজার সংখ্যার তালে তালে', 'ঘা মারবে জয়ডঙ্কায়।', 'পিশাচের অট্টহাসি জাগিয়ে তুলবে', 'শিশু আর নারীদেহের ছেঁড়া টুকরোর ছড়াছড়িতে।', 'ওদের এই মাত্র নিবেদন, যেন বিশ্বজনের কানে পারে', 'মিথ্যামন্ত্র দিতে,', 'যেন বিষ পারে মিশিয়ে দিতে নিশ্বাসে।', 'সেই আশায় চলেছে ওরা দয়াময় বুদ্ধের মন্দিরে', 'নিতে তাঁর প্রসন্ন মুখের আশীর্বাদ।', 'বেজে উঠছে তূরী ভেরি গরগর শব্দে,', 'কেঁপে উঠছে  পৃথিবী।']
['কথার উপরে কথা চলেছ সাজিয়ে দিনরাতি,', 'এইবার থামো তুমি। বাক্যের মন্দিরচূড়া গাঁথি', 'যত ঊর্ধ্বে তোলো তারে তার চেয়ে আরো ঊর্ধ্বে ধায়', 'গাঁথুনির অন্তহীন উন্মত্ততা। থামিতে না চায়', 'রচনার স্পর্ধা তব; ভুলে গেছ , থামার পূর্ণতা', 'রচনার পরিত্রাণ; ভুলে গেছ নির্বাক্ দেবতা', 'বেদিতে বসিবে আসি যবে, কথার দেউলখানি', 'কথার অতীত মৌনে লভিবে চরমতম বাণী।', 'মহানিস্তব্ধের লাগি অবকাশ রেখে দিয়ো বাকি,', 'উপকরণের স্তূপে রচিয়ো না অভ্রভেদী ফাঁকি', 'অমৃতের স্থান রোধি। নির্মাণ-নেশায় যদি মাত', 'সৃষ্টি হবে গুরুভার, তার মাঝে লীলা রবে না তো।', 'থামিবার দিন এলে থামিতে না যদি থাকে জানা', 'নীড় গেঁথে গেঁথে পাখি আকাশেতে উড়িবার ডানা', 'ব্যর্থ করি দিবে। থামো তুমি থামো। সন্ধ্যা হয়ে আসে,', 'শান্তির ইঙ্গিত নামে দিবসের প্রগল্ভ প্রকাশে।', 'ছায়াহীন আলোকের সভার দিনের যত কথা', 'আপনারে রিক্ত করি রাত্রির গভীর সার্থকতা', 'এসেছে ভরিয়া নিতে। তোমার বীণার শত তারে', 'মত্ততার নৃত্য ছিল এতক্ষণ ঝংকারে ঝংকারে', 'বিরাম বিশ্রামহীন-- প্রত্যক্ষের জনতা তেয়াগি', 'নেপথ্যে যাক সে চলে স্মরণের নির্জনের লাগি', "ল'য়ে তার গীত-অবশেষ,কথিত বাণীর ধারা", 'অসীমের অকথিত বাণীর সমুদ্রে হোক সারা।']
