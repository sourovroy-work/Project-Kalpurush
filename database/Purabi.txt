['যারা আমার সাঁঝ-সকালের গানের দীপে জ্বালিয়ে দিলে আলো', 'আপন হিয়ার পরশ দিয়ে; এই জীবনের সকল সাদা কালো', 'যাদের আলো-ছায়ার লীলা; সেই যে আমার আপন মানুষগুলি', "নিজের প্রাণের স্রোতের 'পরে আমার প্রাণের ঝর্না নিল তুলি;", 'তাদের সাথে একটি ধারায় মিলিয়ে চলে, সেই তো আমার আয়ু,', 'নাই সে কেবল দিন-গণনার পাঁজির পাতায়, নয় সে নিশাস-বায়ু।', 'তাদের বাঁচায় আমার বাঁচা আপন সীমা ছাড়ায় বহু দূরে;', 'নিমেষগুলির ফল পেকে যায় নানা দিনের সুধার রসে পুরে;', 'অতীত কালের আনন্দরূপ বর্তমানের বৃন্ত-দোলায় দোলে--', 'গর্ভ হতে মুক্ত শিশু তবুও যেন মায়ের বক্ষে কোলে', 'বন্দী থাকে নিবিড় প্রেমের বাঁধন দিয়ে। তাই তো যখন শেষে', 'একে একে আপন জনে সূর্য-আলোর অন্তরালের দেশে', 'আঁখির নাগাল এড়িয়ে পালায়, তখন রিক্ত শীর্ণ জীবন মম', 'শুষ্ক রেখায় মিলিয়ে আসে বর্ষাশেষের নির্ঝরিণী-সম', 'শূন্য বালুর একটি প্রান্তে ক্লান্ত বারি স্রস্ত অবহেলায়।', 'তাই যারা আজ রইল পাশে এই জীবনের অপরাহ্নবেলায়', 'তাদের হাতে হাত দিয়ে তুই গান গেয়ে নে থাকতে দিনের আলো--', 'বলে নে, "ভাই, এই যা দেখা, এই যা ছোঁওয়া এই ভালো এই ভালো।', 'এই ভালো আজ এ সংগমে কান্নাহাসির গঙ্গা-যমুনায়', 'ঢেউ খেয়েছি, ডুব দিয়েছি, ঘট ভরেছি, নিয়েছি বিদায়।', 'এই ভালো রে প্রাণের রঙ্গে এই আসঙ্গ সকল অঙ্গে মনে', 'পুণ্য ধরার ধুলো মাটি ফল হাওয়া জল তৃণ তরুর সনে।', 'এই ভালো রে ফুলের সঙ্গে আলোয় জাগা, গান গাওয়া এই ভাষায়--', "তারার সাথে নিশীথ রাতে ঘুমিয়ে পড়া নূতন-প্রাতের আশায়।'"]
['তখন তারা দৃপ্ত বেগের বিজয়-রথে', 'ছুটছিল বীর মত্ত অধীর, রক্তধূলির পথবিপথে।', 'তখন তাদের চতুর্দিকেই রাত্রিবেলার প্রহর যত', 'স্বপ্নে-চলার পথিক-মতো,', 'মন্দগমন ছন্দে লুটায় মন্থর কোন্ ক্লান্ত বায়ে;', 'বিহঙ্গগান শান্ত তখন অন্ধ রাতের পক্ষছায়ে।', 'মশাল তাদের রুদ্রজ্বালায় উঠল জ্বলে--', 'অন্ধকারের ঊর্ধ্বতলে', 'বহ্নিদলের রক্তকমল ফুটল প্রবল দম্ভভরে;', "দূর-গগনের স্তব্ধ তারা মুগ্ধ ভ্রমর তাহার 'পরে।", 'ভাবল পথিক-- এই যে তাদের মশাল-শিখা,', 'নয় সে কেবল দণ্ডপলের মরীচিকা।', 'ভাবল তারা-- এই শিখাটাই ধ্রুবজ্যোতির তারার সাথে', 'মৃত্যুহীনের দখিন হাতে', 'জ্বলবে বিপুল বিশ্বতলে।', 'ভাবল তারা এই শিখারই ভীষণ বলে', 'রাত্রি-রানীর দুর্গ-প্রাচীর দগ্ধ হবে,', 'অন্ধকারের রুদ্ধ কপাট দীর্ণ করে ছিনিয়ে লবে', 'নিত্যকালের বিত্তরাশি;', 'ধরিত্রীকে করবে আপন ভোগের দাসী।', 'ওই বাজে রে ঘণ্টা বাজে।', 'চমকে উঠেই হঠাৎ দেখে অন্ধ ছিল তন্দ্রামাঝে।', 'আপ্নাকে হায় দেখছিল কোন্ স্বপ্নাবেশে', 'যক্ষপুরীর সিংহাসনে লক্ষমণির রাজার বেশে;', 'মহেশ্বরের বিশ্ব যেন লুঠ করেছে অট্ট হেসে।', 'শূন্যে নবীন সূর্য জাগে', 'ওই যে তাহার বিশ্ব-চেতন কেতন-আগে', 'জ্বলছে নূতন দীপ্তিরতন তিমির-মথন শুভ্ররাগে;', 'মশাল-ভস্ম লুপ্তি-ধুলায় নিত্যদিনের সুপ্তি মাগে।', 'আনন্দলোক দ্বার খুলেছে, আকাশ পুলক-ময়--', 'জয় ভূলোকের, জয় দ্যুলোকের, জয় আলোকের জয়।']
['১', 'শালবনের ওই আঁচল ব্যেপে', 'যেদিন হাওয়া উঠত খেপে', 'ফাগুন-বেলার বিপুল ব্যাকুলতায়,', 'যেদিন দিকে দিগন্তরে', 'লাগত পুলক কী মন্তরে', 'কচি পাতার প্রথম কলকথায়,', 'সেদিন মনে হত কেন', 'ওই ভাষারই বাণী যেন', 'লুকিয়ে আছে হৃদয়কুঞ্জছায়ে;', 'তাই অমনি নবীন রাগে', 'কিশলয়ের সাড়া লাগে', 'শিউরে-ওঠা আমার সারা গায়ে।', 'আবার যেদিন আশ্বিনেতে', 'নদীর ধারে ফসল-খেতে', 'সূর্য-ওঠার রাঙা-রঙিন বেলায়', 'নীল আকাশের কূলে কূলে', 'সবুজ সাগর উঠত দুলে', 'কচি ধানের খামখেয়ালি খেলায়--', 'সেদিন আমার হত মনে', 'ওই সবুজের নিমন্ত্রণে', 'যেন আমার প্রাণের আছে দাবি;', 'তাই তো হিয়া ছুটে পালায়', 'যেতে তারি যজ্ঞশালায়,', 'কোন্ ভুলে হায় হারিয়েছিল চাবি।', '২', 'কার কথা এই আকাশ বেয়ে', 'ফেলে আমার হৃদয় ছেয়ে,', 'বলে দিনে, বলে গভীর রাতে--', '"যে-জননীর কোলের \'পরে', 'জন্মেছিলি মর্ত-ঘরে,', 'প্রাণ ভরা তোর যাহার বেদনাতে,', 'তাহার বক্ষ হতে তোরে', 'কে এনেছে হরণ করে,', 'ঘিরে তোরে রাখে নানান পাকে।', 'বাঁধন-ছেঁড়া তোর সে নাড়ী', 'সইবে না এই ছাড়াছাড়ি,', "ফিরে ফিরে চাইবে আপন মাকে।'", 'শুনে আমি ভাবি মনে', 'তাই ব্যথা এই অকারণে,', 'প্রাণের মাঝে তাই তো ঠেকে ফাঁকা,', 'তাই বাজে কার করুণ সুরে--', '"গেছিস দূরে অনেক দূরে\',', "কী যেন তাই চোখের 'পরে ঢাকা।", 'তাই এতদিন সকল খানে', 'কিসের অভাব জাগে প্রাণে', 'ভালো করে পাই নি তাহা বুঝে;', 'ফিরেছি তাই নানামতে', 'নানান হাটে নানান পথে', 'হারানো কোল কেবল খুঁজে খুঁজে।', '৩', 'আজকে খবর পেলেম খাঁটি -', 'মা আমার এই শ্যামল মাটি,', 'অন্নে ভরা শোভার নিকেতন;', 'অভ্রভেদী মন্দিরে তার', 'বেদী আছে প্রাণদেবতার,', 'ফুল দিয়ে তার নিত্য আরাধন।', 'এইখানে তার অঙ্ক-মাঝে', 'প্রভাতরবির শঙ্খ বাজে,', 'আলোর ধারায় গানের ধারা মেশে;', 'এইখানে সে পূজার কালে', 'সন্ধ্যারতির প্রদীপ জ্বালে', 'শান্ত মনে ক্লান্ত দিনের শেষে।', 'হেথা হতে গেলেম দূরে', 'কোথা যে ইঁটকাঠের পুরে', 'বেড়া-ঘেরা বিষম নির্বাসনে;', 'তৃপ্তি যে নাই, কেবল নেশা,', 'ঠেলাঠেলি, নাই তো মেশা,', 'আবর্জনা জমে উপার্জনে।', 'যন্ত্র-জাঁতায় পরান কাঁদায়,', 'ফিরি ধনের গোলকধাঁধায়,', 'শূন্যতারে সাজাই নানা সাজে;', 'পথ বেড়ে যায় ঘুরে ঘুরে,', 'লক্ষ্য কোথায় পালায় দূরে,', 'কাজ ফলে না অবকাশের মাঝে।', '৪', 'যাই ফিরে যাই মাটির বুকে,', 'যাই চলে যাই মুক্তি-সুখে,', 'ইঁটের শিকল দিই ফেলে দিই টুটে;', 'আজ ধরণী আপন হাতে', 'অন্ন দিলেন আমার পাতে,', 'ফল দিয়েছেন সাজিয়ে পত্রপুটে।', 'আজকে মাঠের ঘাসে ঘাসে', 'নিশ্বাসে মোর খবর আসে', 'কোথায় আছে বিশ্বজনের প্রাণ;', 'ছয় ঋতু ধায় আকাশ-তলায়,', 'তার সাথে আর আমার চলায়', 'আজ হতে না রইল ব্যবধান।', 'যে দূতগুলি গগনপারের,', 'আমার ঘরের রুদ্ধ দ্বারের', 'বাইরে দিয়েই ফিরে ফিরে যায়,', 'আজ হয়েছে খোলাখুলি', 'তাদের সাথে কোলাকুলি', 'মাঠের ধারে পথতরুর ছায়।', 'কী ভুল ভুলেছিলেম, আহা,', 'সব চেয়ে যা নিকট তাহা', 'সুদূর হয়ে ছিল এতদিন;', 'কাছেকে আজ পেলেম কাছে--', 'চার দিকে এই যে ঘর আছে', 'তার দিকে আজ ফিরল উদাসীন।']
['রাত্রি হল ভোর।', 'আজি মোর', 'জন্মের স্মরণপূর্ণ বাণী,', 'প্রভাতের রৌদ্রে-লেখা লিপিখানি', 'হাতে করে আনি', 'দ্বারে আসি দিল ডাক', 'পঁচিশে বৈশাখ।', 'দিগন্তে আরক্ত রবি;', 'অরণ্যের ম্লান ছায়া বাজে যেন বিষণ্ন ভৈরবী।', 'শাল-তাল-শিরীষের মিলিত মর্মরে', 'বনান্তের ধ্যান ভঙ্গ করে।', 'রক্তপথ শুষ্ক মাঠে,', 'যেন তিলকের রেখা সন্ন্যাসীর উদার ললাটে।', 'এই দিন বৎসরে বৎসরে', "নানা বেশে ফিরে আসে ধরণীর 'পরে--", 'আতাম্র আম্রের বনে ক্ষণে ক্ষণে সাড়া দিয়ে,', 'তরুণ তালের গুচ্ছে নাড়া দিয়ে,', 'মধ্যদিনে অকস্মাৎ শুষ্কপত্রে তাড়া দিয়ে,', 'কখনো বা আপনারে ছাড়া দিয়ে', 'কালবৈশাখীর মত্ত মেঘে', 'বন্ধহীন বেগে।', 'আর সে একান্তে আসে', 'মোর পাশে', 'পীত উত্তরীয়তলে লয়ে মোর প্রাণদেবতার', 'স্বহস্তে সজ্জিত উপহার--', 'নীলকান্ত আকাশের থালা,', "তারি 'পরে ভুবনের উচ্ছলিত সুধার পিয়ালা।", 'এই দিন এল আজ প্রাতে', 'যে অনন্ত সমুদ্রের শঙ্খ নিয়ে হাতে,', 'তাহার নির্ঘোষ বাজে', 'ঘন ঘন মোর বক্ষোমাঝে।', 'জন্ম-মরণের', 'দিগ্বলয়-চক্ররেখা জীবনেরে দিয়েছিল ঘের,', 'সে আজি মিলাল।', 'শুভ্র আলো', 'কালের বাঁশরি হতে উচ্ছ্বসি যেন রে', 'শূন্য দিল ভরে।', 'আলোকের অসীম সংগীতে', 'চিত্ত মোর ঝংকারিছে সুরে সুরে রণিত তন্ত্রীতে।', 'উদয়-দিক্প্রান্ত-তলে নেমে এসে', 'শান্ত হেসে', 'এই দিন বলে আজি মোর কানে,', '"অম্লান নূতন হয়ে অসংখ্যের মাঝখানে', 'একদিন তুমি এসেছিলে', 'এ নিখিলে', 'নবমল্লিকার গন্ধে,', 'সপ্তপর্ণ-পল্লবের পবনহিল্লোল-দোল-ছন্দে,', 'শ্যামলের বুকে,', 'নির্নিমেষ নীলিমার নয়নসম্মুখে।', 'সেই-যে নূতন তুমি,', 'তোমারে ললাট চুমি', 'এসেছি জাগাতে', 'বৈশাখের উদ্দীপ্ত প্রভাতে।', '"হে নূতন,', 'দেখা দিক্ আরবার জন্মের প্রথম শুভক্ষণ।', 'আচ্ছন্ন করেছে তারে আজি', 'শীর্ণ নিমেষের যত ধূলিকীর্ণ জীর্ণ পত্ররাজি।', 'মনে রেখো, হে নবীন,', 'তোমার প্রথম জন্মদিন', 'ক্ষয়হীন --', 'যেমন প্রথম জন্ম নির্ঝরের প্রতি পলে পলে;', 'তরঙ্গে তরঙ্গে সিন্ধু যেমন উছলে', 'প্রতিক্ষণে', 'প্রথম জীবনে।', 'হে নূতন,', 'হোক তব জাগরণ', 'ভস্ম হতে দীপ্ত হুতাশন।', '"হে নূতন,', 'তোমার প্রকাশ হোক কুজ্ঝটিকা করি উদ্ঘাটন', 'সূর্যের মতন।', 'বসন্তের জয়ধ্বজা ধরি', 'শূন্য শাখে কিশলয় মুহূর্তে অরণ্য দেয় ভরি--', 'সেই মতো, হে নূতন,', 'রিক্ততার বক্ষ ভেদি আপনারে করো উন্মোচন।', 'ব্যক্ত হোক জীবনের জয়,', "ব্যক্ত হোক তোমা-মাঝে অনন্তের অক্লান্ত বিস্ময়।'", 'উদয়দিগন্তে ওই শুভ্র শঙ্খ বাজে।', 'মোর চিত্তমাঝে', 'চির-নূতনেরে দিল ডাক', 'পঁচিশে বৈশাখ।']
['বর্ষার নবীন মেঘ এল ধরণীর পূর্বদ্বারে,', 'বাজাইল বজ্রভেরী। হে কবি, দিবে না সাড়া তারে', 'তোমার নবীন ছন্দে? আজিকার কাজরি গাথায়', 'ঝুলনের দোলা লাগে ডালে ডালে পাতায় পাতায়;', 'বর্ষে বর্ষে এ দোলায় দিত তাল তোমার যে বাণী', 'বিদ্যুৎ-নাচন গানে, সে আজি ললাটে কর হানি', "বিধবার বেশে কেন নিঃশব্দে লুটায় ধূলি-'পরে?", 'আশ্বিনে উৎসব-সাজে শরৎ সুন্দর শুভ্র করে', 'শেফালির সাজি নিয়ে দেখা দিবে তোমার অঙ্গনে;', 'প্রতি বর্ষে দিত সে যে শুক্লরাতে জ্যোৎস্নার চন্দনে', 'ভালে তব বরণের টিকা; কবি, আজ হতে সে কি', 'বারে বারে আসি তব শূন্যকক্ষে তোমারে না দেখি', 'উদ্দেশে ঝরায়ে যাবে শিশিরসিঞ্চিত পুষ্পগুলি', 'নীরবসংগীত তব দ্বারে?', 'জানি তুমি প্রাণ খুলি', 'এ সুন্দরী ধরণীরে ভালোবেসেছিলে। তাই তারে', 'সাজায়েছ দিনে দিনে নিত্য নব সংগীতের হারে।', 'অন্যায় অসত্য যত, যত কিছু অত্যাচার পাপ', "কুটিল কুৎসিত ক্রূর, তার 'পরে তব অভিশাপ", 'বর্ষিয়াছ ক্ষিপ্রবেগে অর্জুনের অগ্নিবাণ-সম;', 'তুমি সত্যবীর, তুমি সুকঠোর, নির্মল, নির্মম,', "করুণ, কোমল। তুমি বঙ্গভারতীর তন্ত্রী-'পরে", 'একটি অপূর্ব তন্ত্র এসেছিলে পরাবার তরে।', 'সে তন্ত্র হয়েছে বাঁধা; আজ হতে বাণীর উৎসবে', 'তোমার আপন সুর কখনো ধ্বনিবে মন্দ্ররবে,', 'কখনো মঞ্জুল গুঞ্জরণে। বঙ্গের অঙ্গনতলে', 'বর্ষা-বসন্তের নৃত্যে বর্ষে বর্ষে উল্লাস উথলে;', 'সেথা তুমি এঁকে গেলে বর্ণে বর্ণে বিচিত্র রেখায়', 'আলিম্পন; কোকিলের কুহুরবে, শিখীর কেকায়', 'দিয়ে গেলে তোমার সংগীত; কাননের পল্লবে কুসুমে', 'রেখে গেলে আনন্দের হিল্লোল তোমার। বঙ্গভূমে', 'যে তরুণ যাত্রিদল রুদ্ধদ্বার-রাত্রি-অবসানে', 'নিঃশঙ্কে বাহির হবে নবজীবনের অভিযানে', 'নব নব সংকটের পথে পথে, তাহাদের লাগি', 'অন্ধকার নিশীথিনী তুমি, কবি, কাটাইলে জাগি', 'জয়মাল্য বিরচিয়া, রেখে গেলে গানের পাথেয়', 'বহ্নিতেজে পূর্ণ করি; অনাগত যুগের সাথেও', 'ছন্দে ছন্দে নানাসূত্রে বেঁধে গেলে বন্ধুত্বের ডোর,', 'গ্রন্থি দিলে চিন্ময় বন্ধনে, হে তরুণ বন্ধু মোর,', 'সত্যের পূজারি।', 'আজো যারা জন্মে নাই তব দেশে,', 'দেখে নাই যাহারা তোমারে, তুমি তাদের উদ্দেশে', 'দেখার অতীত রূপে আপনারে করে গেলে দান', 'দূরকালে। তাহাদের কাছে তুমি নিত্য-গাওয়া গান', 'মূর্তিহীন। কিন্তু যারা পেয়েছিল প্রত্যক্ষ তোমায়', 'অনুক্ষণ তারা যা হারাল তার সন্ধান কোথায়,', 'কোথায় সান্ত্বনা? বন্ধুমিলনের দিনে বারম্বার', 'উৎসব-রসের পাত্র পূর্ণ তুমি করেছ আমার', 'প্রাণে তব, গানে তব, প্রেমে তব, সৌজন্যে, শ্রদ্ধায়,', 'আনন্দের দানে ও গ্রহণে। সখা, আজ হতে হায়,', 'জানি মনে, ক্ষণে ক্ষণে চমকি উঠিবে মোর হিয়া', 'তুমি আস নাই বলে, অকস্মাৎ রহিয়া রহিয়া', 'করুণ স্মৃতির ছায়া ম্লান করি দিবে সভাতলে', 'আলাপ আলোক হাস্য প্রচ্ছন্ন গভীর অশ্রুজলে।', 'আজিকে একেলা বসি শোকের প্রদোষ-অন্ধকারে,', 'মৃত্যুতরঙ্গিণীধারা-মুখরিত ভাঙনের ধারে', 'তোমারে শুধাই-- আজি বাধা কি গো ঘুচিল চোখের,', 'সুন্দর কি ধরা দিল অনিন্দিত নন্দনলোকের', 'আলোকে সম্মুখে তব, উদয়শৈলের তলে আজি', 'নবসূর্যবন্দনায় কোথায় ভরিলে তব সাজি', 'নব ছন্দে, নূতন আনন্দগানে। সে গানের সুর', 'লাগিছে আমার কানে অশ্রুসাথে মিলিত মধুর', 'প্রভাত-আলোকে আজি; আছে তাহে সমাপ্তির ব্যথা', 'আছে তাহে নবতন আরম্ভের মঙ্গল-বারতা;', 'আছে তাহে ভৈরবীতে বিদায়ের বিষণ্ণ মূর্ছনা,', 'আছে ভৈরবের সুরে মিলনের আসন্ন অর্চনা।', 'যে খেয়ার কর্ণধার তোমারে নিয়েছে সিন্ধুপারে', 'আষাঢ়ের সজল ছায়ায়, তার সাথে বারে বারে', 'হয়েছে আমার চেনা; কতবার তারি সারিগানে', 'নিশান্তের নিদ্রা ভেঙে ব্যথায় বেজেছে মোর প্রাণে', 'অজানা পথের ডাক, সূর্যাস্তপারের স্বর্ণরেখা', 'ইঙ্গিত করেছে মোরে। পুনঃ আজ তার সাথে দেখা', 'মেঘে-ভরা বৃষ্টিঝরা দিনে। সেই মোরে দিল আনি', 'ঝরে-পড়া কদম্বের কেশর-সুগন্ধি লিপিখানি', 'তব শেষ-বিদায়ের। নিয়ে যাব ইহার উত্তর', "নিজ হাতে করে আমি ওই খেয়া-'পরে করি ভর--", 'না জানি সে কোন্ শান্ত শিউলি-ঝরার শুক্লরাতে,', 'দক্ষিণের দোলা-লাগা পাখি-জাগা বসন্তপ্রভাতে,', 'নবমল্লিকার কোন্ আমন্ত্রণ-দিনে, শ্রাবণের', 'ঝিল্লিমন্দ্রসঘন সন্ধ্যায়, মুখরিত প্লাবনের', 'অশান্ত নিশীথ রাত্রে, হেমন্তের দিনান্তবেলায়', 'কুহেলীগুণ্ঠনতলে।', 'ধরণীতে প্রাণের খেলায়', 'সংসারের যাত্রাপথে এসেছি তোমার বহু আগে,', 'সুখে দুঃখে চলেছি আপন মনে; তুমি অনুরাগে', 'এসেছিলে আমার পশ্চাতে, বাঁশিখানি লয়ে হাতে', 'মুক্ত মনে, দীপ্ত তেজে, ভারতীর বরমাল্য মাথে।', 'আজ তুমি গেলে আগে; ধরিত্রীর রাত্রি আর দিন', 'তোমা হতে গেল খসি, সর্ব আবরণ করি লীন', 'চিরন্তন হলে তুমি, মর্ত কবি, মুহূর্তের মাঝে।', 'গেলে সেই বিশ্বচিত্তলোকে, যেথা সুগম্ভীর বাজে', 'অনন্তের বীণা, যার শব্দহীন সংগীতধারায়', 'ছুটেছে রূপের বন্যা গ্রহে সূর্যে তারায় তারায়।', 'সেথা তুমি অগ্রজ আমার; যদি কভু দেখা হয়,', 'পাব তবে সেথা তব কোন্ অপরূপ পরিচয়', 'কোন্ ছন্দে, কোন্ রূপে? যেমনি অপূর্ব হোক নাকো,', 'তবু আশা করি যেন মনের একটি কোণে রাখ', 'ধরণীর ধূলির স্মরণ, লাজে ভয়ে দুঃখে সুখে', 'বিজড়িত-- আশা করি, মর্তজন্মে ছিল তব মুখে', 'যে বিনম্র স্নিগ্ধ হাস্য, যে স্বচ্ছ সতেজ সরলতা,', 'সহজ সত্যের প্রভা, বিরল সংযত শান্ত কথা,', 'তাই দিয়ে আরবার পাই যেন তব অভ্যর্থনা', 'অমর্ত্যলোকের দ্বারে-- ব্যর্থ নাহি হোক এ কামনা।']
['শ্রীমতী শোভনা দেবী ও শ্রীমতী নলিনী দেবী কল্যাণীয়াসু', 'ছন্দে লেখা একটি চিঠি চেয়েছিলে মোর কাছে,', 'ভাবছি বসে এই কলমের আর কি তেমন জোর আছে।', 'তরুণ বেলায় ছিল আমার পদ্য লেখার বদ-অভ্যাস,', 'মনে ছিল হই বুঝি বা বাল্মীকি কি বেদব্যাস,', 'কিছু না হোক "লঙ্ফেলো\'দের হব আমি সমান তো--', 'এখন মাথা ঠাণ্ডা হয়ে হয়েছে সেই ভ্রমান্ত।', 'এখন শুধু গদ্য লিখি, তাও আবার কদাচিৎ,', 'আসল ভালো লাগে খাটে থাকতে পড়ে সদা চিৎ।', 'যা হোক একটা খ্যাতি আছে অনেক দিনের তৈরি সে,', 'শক্তি এখন কম পড়েছে তাই হয়েছে বৈরী সে;', 'সেই সেকালের নেশা তবু মনের মধ্যে ফিরছে তো,', 'নতুন যুগের লোকের কাছে বড়াই রাখার ইচ্ছে তো--', 'তাই বসেছি ডেস্কে আমার, ডাক দিয়েছি চাকরকে,', '"কলম লে আও, কাগজ লে আও, কালি লে আও, ধাঁ কর্কে।\'', 'ভাবছি যদি তোমরা দুজন বছর তিরিশ পূর্বেতে', 'গরজ করে আসতে কাছে, কিছু তবু সুর পেতে।', 'সেদিন যখন আজকে দিনের বাপ-খুড়ো সব নাবালক,', 'বর্তমানের সুবুদ্ধিরা প্রায় ছিল সব হাবা লোক,', 'তখন যদি বলতে আমায় লিখতে পয়ার মিল করে,', 'লাইনগুলো পোকার মতো বেরোত পিল্ পিল্ করে।', 'পঞ্জিকাটা মানো না কি? দিন দেখাটায় লক্ষ নেই?', 'লগ্নটি সব বইয়ে দিয়ে আজ এসেছ অক্ষণেই।', 'যা হোক তবু যা পারি তাই জুড়ব কথা ছন্দেতে,', 'কবিত্ব-ভূত আবার এসে চাপুক আমার স্কন্ধেতে।', 'শিলঙগিরির বর্ণনা চাও? আচ্ছা না হয় তাই হবে,', 'উচ্চদরের কাব্যকলা না যদি হয় নাই হবে--', 'মিল বাঁচাব, মেনে যাব মাত্রা দেবার বিধান তো;', 'তার বেশি আর করলে আশা ঠকবে এবার নিতান্ত।', 'গর্মি যখন ছুটল না আর পাখার হাওয়ায় শরবতে,', 'ঠাণ্ডা হতে দৌড়ে এলুম শিলঙ-নামক পর্বতে।', 'মেঘ-বিছানো শৈলমালা গহন-ছায়া অরণ্যে।', 'ক্লান্ত জনে ডাক দিয়ে কয়, "কোলে আমার শরণ নে।\'', 'ঝরনা ঝরে কল্কলিয়ে আঁকাবাঁকা ভঙ্গিতে,', 'বুকের মাঝে কয় কথা যে সোহাগ-ঝরা সংগীতে।', 'বাতাস কেবল ঘুরে বেড়ায় পাইন বনের পল্লবে,', 'নিশ্বাসে তার বিষ নাশে আর অবল মানুষ বল লভে।', 'পাথর-কাটা পথ চলেছে বাঁকে বাঁকে পাক দিয়ে,', 'নতুন নতুন শোভার চমক দেয় দেখা তার ফাঁক দিয়ে।', 'দার্জিলিঙের তুলনাতে ঠাণ্ডা হেথায় কম হবে,', 'একটা খদর চাদর হলেই শীত-ভাঙানো সম্ভবে।', 'চেরাপুঞ্জি কাছেই বটে, নামজাদা তার বৃষ্টিপাত;', "মোদের 'পরে বাদল-মেঘের নেই ততদূর দৃষ্টিপাত।", 'এখানে খুব লাগল ভালো গাছের ফাঁকে চন্দ্রোদয়,', 'আর ভালো এই হাওয়ায় যখন পাইন-পাতার গন্ধ বয়।', 'বেশ আছি-- এই বনে বনে যখন-তখন ফুল তুলি;', 'নাম-না-জানা পাখি নাচে, শিস দিয়ে যায় বুলবুলি।', 'ভালো লাগে দুপুরবেলায় মন্দমধুর ঠাণ্ডাটি,', 'ভোলায় রে মন দেবদারু-বন গিরিদেবের পাণ্ডাটি।', 'ভালো লাগে আলোছায়ার নানারকম আঁক কাটা,', 'দিব্যি দেখায় শৈলবুকে শস্য-খেতের থাক কাটা।', 'ভালো লাগে রৌদ্র যখন পড়ে মেঘের ফন্দিতে,', 'রবির সাথে ইন্দ্র মেলেন নীল-সোনালির সন্ধিতে।', 'নয় ভালো এই গুর্খাদলের কুচকাওয়াজের কাণ্ডটা,', 'তা ছাড়া ওই ব্যাঘ্রপাইপ নামক বাদ্যভাণ্ডটা।', 'ঘন ঘন বাজায় শিঙা-- আকাশ করে সরগরম,', 'গুলিগোলার ধড়্ধড়ানি, বুকের মধ্যে থর্থরম।', 'আর ভালো নয় মোটরগাড়ির ঘোর বেসুরো হাঁক দেওয়া।', 'নিরপরাধ পদাতিকের সর্বদেহে পাঁক দেওয়া।', 'তা ছাড়া সব পিসু মাছি কাশি হাঁচি ইত্যাদি,', 'কখনো বা খাওয়ার দোষে রুখে দাঁড়ায় পিত্তাদি,', 'এমনতরো ছোটোখাটো একটা কিম্বা অর্ধটা', 'যৎসামান্য উপদ্রবের নাই বা দিলাম ফর্দটা।', 'দোষ গাইতে চাই যদি তো তাল করা যায় বিন্দুকে--', 'মোটের উপর শিলঙ ভালোই, যাই না বলুক নিন্দুকে।', 'আমার মতে জগৎটাতে ভালোটারই প্রাধান্য--', 'মন্দ যদি তিন-চল্লিশ, ভালোর সংখ্যা সাতান্ন।', 'বর্ণনাটা ক্ষান্ত করি, অনেকগুলো কাজ বাকি,', 'আছে চায়ের নেমন্তন্ন, এখনো তার সাজ বাকি।', 'ছড়া কিম্বা কাব্য কভু লিখবে পরের ফরমাশে', 'রবীন্দ্রনাথ ঠাকুর জেনো নয়কো তেমন শর্মা সে।', 'তথাপি এই ছন্দ রচে করেছি কাল নষ্ট তো,', 'এইখানেতে কারণটি তার বলে রাখি স্পষ্টত--', 'তোমরা দুজন বয়সেতে ছোটোই হবে বোধ করি,', 'আর আমি তো পরমায়ুর ষাট দিয়েছি শোধ করি,', 'তবু আমার পক্ক কেশের লম্বা দাড়ির সম্ভ্রমে', 'আমাকে যে ভয় কর নি দূর্বাসা কি যম ভ্রমে,', 'মোর ঠিকানায় পত্র দিতে হয় নি কলম কম্পিত,', 'কবিতাতে লিখতে চিঠি হুকুম এল লম্ফিত--', 'এইটে দেখে মনটা আমার পূর্ণ হল উৎসাহে,', 'মনে হল, বৃদ্ধ আমি মন্দ লোকের কুৎসা এ।', 'মনে হল আজো আছে কম বয়সের রঙ্গিমা,', 'জরার কোপে দাড়ি গোঁপে হয় নি জবড়-জঙ্গিমা।', 'তাই বুঝি সব ছোটো যারা তারা যে কোন্ বিশ্বাসে', 'এক বয়সী বলে আমায় চিনেছে এক নিশ্বাসে।', 'এই ভাবনায় সেই হতে মন এমনিতরো খুশ আছে,', 'ডাকছে ভোলা "খাবার এল\'-- আমার কি আর হুঁশ আছে।', 'জানলা দিয়ে বৃষ্টিতে গা ভেজে যদি ভিজুক তো;', 'ভুলেই গেলাম লিখতে নাটক আছি আমি নিযুক্ত।', 'মনকে ডাকি, "হে আত্মারাম, ছুটুক তোমার কবিত্ব--', "ছোট্টো দুটি মেয়ের কাছে ফুটুক রবির রবিত্ব।'"]
['আশ্বিনের রাত্রিশেষে ঝরে-পড়া শিউলি-ফুলের', 'আগ্রহে আকুল বনতল; তারা মরণকুলের', 'উৎসবে ছুটেছে দলে দলে; শুধু বলে, "চলো চলো।\'', 'অশ্রুবাষ্প-কুহেলীতে দিগন্তের চক্ষু ছলছল,', 'ধরিত্রীর আর্দ্রবক্ষে তৃণে তৃণে কম্পন সঞ্চারে,', 'তবু ওই প্রভাতের যাত্রিদল বিদায়ের দ্বারে', 'হাস্যমুখে ঊর্ধ্বপানে চায়; দেখে, অরুণ আলোর', 'তরণী দিয়েছে খেয়া, হংসশুভ্র মেঘের ঝালর', 'দোলে তার চন্দ্রাতপতলে।', 'ওরে, এতক্ষণে বুঝি', 'তারা-ঝরা নির্ঝরের স্রোতঃপথে পথ খুঁজি খুঁজি', 'গেছে সাত-ভাই চম্পা; কেতকীর রেণুতে রেণুতে', 'ছেয়েছে যাত্রার পথ; দিগ্ বধূর বেণুতে বেণুতে', 'বেজেছে ছুটির গান; ভাঁটার নদীর ঢেউগুলি', 'মুক্তির কল্লোলে মাতে, নৃত্যবেগে ঊর্ধ্বে বাহু তুলি', 'উচ্ছলিয়া বলে, "চলো, চলো।\' বাউল উত্তরে-হাওয়া', 'ধেয়েছে দক্ষিণ মুখে, মরণের রুদ্রনেশা-পাওয়া;', 'বাজায় অশান্ত ছন্দে তালপল্লবের করতাল,', 'ফুকারে বৈরাগ্যমন্ত্র; স্পর্শে তার হয়েছে মাতাল', 'প্রান্তরের প্রান্তে প্রান্তে কাশের মঞ্জরী, কাঁপে তারা', 'ভয়কুন্ঠ উৎকণ্ঠিত সুখে-- বলে, "বৃন্তবন্ধহারা', 'যাব উদ্দামের পথে, যাব আনন্দিত সর্বনাশে,', 'রিক্তবৃষ্টি মেঘ সাথে, সৃষ্টিছাড়া ঝড়ের বাতাসে,', 'যাব-- যেথা শংকরের টলমল চরণপাতনে', 'জাহ্নবীতরঙ্গমন্দ্র-মুখরিত তাণ্ডব-মাতনে', 'গেছে উড়ে জটাভ্রষ্ট ধুতুরার ছিন্নভিন্ন দল,', 'কক্ষচ্যুত ধূমকেতু লক্ষ্যহারা প্রলয়-উজ্জ্বল', 'আত্মঘাতমদমত্ত আপনারে দীর্ণ কীর্ণ করে', 'নির্মম উল্লাসবেগে, খণ্ড খণ্ড উল্কাপিণ্ড ঝরে,', "কণ্টকিয়া তোলে ছায়াপথ।'", 'ওরা ডেকে বলে, "কবি,', 'সে তীর্থে কি তুমি সঙ্গে যাবে, যেথা অস্তগামী রবি', 'সন্ধ্যামেঘে রচে বেদী নক্ষত্রের বন্দনাসভায়,', 'যেথা তার সর্বশেষ রশ্মিটির রক্তিম জবায়', "সাজায় অন্তিম অর্ঘ্য; যেথায় নিঃশব্দ বেণু-'পরে", "সংগীত স্তম্ভিত থাকে মরণের নিস্তব্ধ অধরে।'", 'কবি বলে, "যাত্রী আমি, চলিব রাত্রির নিমন্ত্রণে', 'যেখানে সে চিরন্তন দেয়ালির উৎসবপ্রাঙ্গণে', 'মৃত্যুদূত নিয়ে গেছে আমার আনন্দদীপগুলি,', 'যেথা মোর জীবনের প্রত্যুষের সুগন্ধি শিউলি', 'মাল্য হয়ে গাঁথা আছে অনন্তের অঙ্গদে কুণ্ডলে', 'ইন্দ্রাণীর স্বয়ম্বর-বরমাল্য সাথে; দলে দলে', 'যেথা মোর অকৃতার্থ আশাগুলি, অসিদ্ধ সাধনা,', 'মন্দির-অঙ্গনদ্বারে প্রতিহত কত আরাধনা', 'নন্দনমন্দারগন্ধলুব্ধ যেন মধুকর-পাঁতি,', 'গেছে উড়ি মর্তের দুর্ভিক্ষ ছাড়ি।', 'আমি তব সাথি,', 'হে শেফালি, শরৎ-নিশির স্বপ্ন, শিশিরসিঞ্চিত', 'প্রভাতের বিচ্ছেদবেদনা, মোর সুচিরসঞ্চিত', 'অসমাপ্ত সংগীতের ডালিখানি নিয়ে বক্ষতলে,', "সমর্পিব নির্বাকের নির্বাণবাণীর হোমানলে।'"]
['যৌবনবেদনারসে উচ্ছল আমার দিনগুলি,', 'হে কালের অধীশ্বর, অন্যমনে গিয়েছ কি ভুলি,', 'হে ভোলা সন্ন্যাসী।', 'চঞ্চল চৈত্রের রাতে', 'কিংশুকমঞ্জরী সাথে', 'শূন্যের অকূলে তারা অযত্নে গেল কি সব ভাসি।', 'আশ্বিনের বৃষ্টিহারা শীর্ণশুভ্র মেঘের ভেলায়', 'গেল বিস্মৃতির ঘাটে স্বেচ্ছাচারী হাওয়ার খেলায়', 'নির্মম হেলায়?', 'একদা সে দিনগুলি তোমার পিঙ্গল জটাজালে', 'শ্বেত রক্ত নীল পীত নানা পুষ্পে বিচিত্র সাজালে,', 'গেছ কি পাসরি।', 'দস্যু তারা হেসে হেসে', 'হে ভিক্ষুক, নিল শেষে', 'তোমার ডম্বরু শিঙা, হাতে দিল মঞ্জিরা বাঁশরি।', 'গন্ধভারে আমন্থর বসন্তের উন্মাদন-রসে', 'ভরি তব কমণ্ডলু নিমজ্জিল নিবিড় আলসে', 'মাধুর্যরভসে।', 'সেদিন তপস্যা তব অকস্মাৎ শূন্যে গেল ভেসে', 'শুষ্কপত্রে ঘূর্ণবেগে গীতরিক্ত হিমমরুদেশে', 'উত্তরের মুখে।', 'তব ধ্যানমন্ত্রটিরে', 'আনিল বাহির তীরে', 'পুষ্পগন্ধে লক্ষ্যহারা দক্ষিণের বায়ুর কৌতুকে।', 'সে মন্ত্রে উঠিল মাতি সেঁউতি কাঞ্চন করবিকা', 'সে মন্ত্রে নবীনপত্রে জ্বালি দিল অরণ্যবীথিকা', 'শ্যামবহ্নিশিখা।', 'বসন্তের বন্যাস্রোতে সন্ন্যাসের হল অবসান;', 'জটিল জটার বন্ধে জাহ্নবীর অশ্রুকলতান', 'শুনিলে তন্ময়।', 'সেদিন ঐশ্বর্য তব', 'উন্মেষিল নব নব', 'অন্তরে উদ্বেল হল আপনাতে আপন বিস্ময়।', 'আপনি সন্ধান পেলে আপনার সৌন্দর্য উদার,', 'আনন্দে ধরিলে হাতে জ্যোতির্ময় পাত্রটি সুধার', 'বিশ্বের ক্ষুধার।', 'সেদিন, উন্মত্ত তুমি, যে নৃত্যে ফিরিলে বনে বনে', 'সে-নৃত্যের ছন্দে-লয়ে সংগীত রচিনু ক্ষণে ক্ষণে', 'তব সঙ্গ ধরে।', 'ললাটের চন্দ্রালোকে', 'নন্দনের স্বপ্ন-চোখে', 'নিত্য-নূতনের লীলা দেখেছিনু চিত্ত মোর ভরে।', 'দেখেছিনু সুন্দরের অন্তর্লীন হাসির রঙ্গিমা,', 'দেখেছিনু লজ্জিতের পুলকের কুণ্ঠিত ভঙ্গিমা,', 'রূপ-তরঙ্গিমা।', 'সেদিনের পানপাত্র, আজ তার ঘুচালে পূর্ণতা?', 'মুছিলে চুম্বনরাগে-চিহ্নিত বঙ্কিম রেখা-লতা', 'রক্তিম অঙ্কনে?', 'অগীত সংগীতধার,', 'অশ্রুর সঞ্চয়ভার', 'অযত্নে লুণ্ঠিত সে কি ভগ্নভাণ্ডে তোমার অঙ্গনে?', 'তোমার তাণ্ডব নৃত্যে চূর্ণ চূর্ণ হয়েছে সে ধূলি?', 'নিঃস্ব কালবৈশাখীর নিশ্বাসে কি উঠিছে আকুলি', 'লুপ্ত দিনগুলি?', 'নহে নহে, আছে তারা; নিয়েছ তাদের সংহরিয়া', 'নিগূঢ় ধ্যানের রাত্রে, নিঃশব্দের মাঝে সম্বরিয়া', 'রাখ সংগোপনে।', 'তোমার জটায় হারা', 'গঙ্গা আজ শান্তধারা,', 'তোমার ললাটে চন্দ্র গুপ্ত আজি সুপ্তির বন্ধনে।', 'আবার কী লীলাচ্ছলে অকিঞ্চন সেজেছ বাহিরে।', 'অন্ধকারে নিঃস্বনিছে যত দূরে দিগন্তে চাহি রে--', '"নাহি রে, নাহি রে।\'', 'কালের রাখাল তুমি, সন্ধ্যায় তোমার শিঙা বাজে,', 'দিনধেনু ফিরে আসে স্তব্ধ তব গোষ্ঠগৃহমাঝে,', 'উৎকণ্ঠিত বেগে।', 'নির্জন প্রান্তরতলে', 'আলেয়ার আলো জ্বলে,', 'বিদ্যুৎ-বহ্নির সর্প হানে ফণা যুগান্তের মেঘে।', 'চঞ্চল মুহূর্ত যত অন্ধকারে দুঃসহ নৈরাশে', 'নিবিড় নিবদ্ধ হয়ে তপস্যার নিরুদ্ধ নিশ্বাসে', 'শান্ত হয়ে আসে।', 'জানি জানি, এ তপস্যা দীর্ঘরাত্রি করিছে সন্ধান', 'চঞ্চলের নৃত্যস্রোতে আপন উন্মত্ত অবসান', 'দুরন্ত উল্লাসে।', 'বন্দী যৌবনের দিন', 'আবার শৃঙ্খলহীন', 'বারে বারে বাহিরিবে ব্যগ্র বেগে উচ্চ কলোচ্ছ্বাসে।', 'বিদ্রোহী নবীন বীর, স্থবিরের শাসন নাশন,', 'বারে বারে দেখা দিবে; আমি রচি তারি সিংহাসন,', 'তারি সম্ভাষণ।', 'তপোভঙ্গ-দূত আমি মহেন্দ্রের, হে রুদ্র সন্ন্যাসী,', 'স্বর্গের চক্রান্ত আমি। আমি কবি যুগে যুগে আসি', 'তব তপোবনে।', 'দুর্জয়ের জয়মালা', 'পূর্ণ করে মোর ডালা,', 'উদ্দামের উতরোলে বাজে মোর ছন্দের ক্রন্দনে।', 'ব্যথার প্রলাপে মোর গোলাপে গোলাপে জাগে বাণী,', 'কিশলয়ে কিশলয়ে কৌতূহল-কোলাহল আনি', 'মোর গান হানি।', 'হে শুষ্ক বল্কলধারী বৈরাগী, ছলনা জানি সব--', 'সুন্দরের হাতে চাও আনন্দে একান্ত পরাভব', 'ছদ্মরণবেশে।', 'বারে বারে পঞ্চশরে', 'অগ্নিতেজে দগ্ধ করে', 'দ্বিগুণ উজ্জ্বল করি বারে বারে বাঁচাইবে শেষে।', 'বারে বারে তারি তূণ সম্মোহনে ভরি দিব বলে', 'আমি কবি সংগীতের ইন্দ্রজাল নিয়ে আসি চলে', 'মৃত্তিকার কোলে।', 'জানি জানি, বারম্বার প্রেয়সীর পীড়িত প্রার্থনা', 'শুনিয়া জাগিতে চাও আচম্বিতে, ওগো অন্যমনা,', 'নূতন উৎসাহে।', 'তাই তুমি ধ্যানচ্ছলে', 'বিলীন বিরহতলে,', 'উমাকে কাঁদাতে চাও বিচ্ছেদের দীপ্তদুঃখদাহে।', 'ভগ্ন তপস্যার পরে মিলনের বিচিত্র সে ছবি', 'দেখি আমি যুগে যুগে, বীণাতন্ত্রে বাজাই ভৈরবী,', 'আমি সেই কবি।', 'আমারে চেনে না তব শ্মশানের বৈরাগ্যবিলাসী,', 'দারিদ্র৻ের উগ্র দর্পে খলখল ওঠে অট্টহাসি', 'দেখে মোর সাজ।', 'হেনকালে মধুমাসে', 'মিলনের লগ্ন আসে,', 'উমার কপোলে লাগে স্মিতহাস্য-বিকশিত লাজ।', 'সেদিন কবিরে ডাকো বিবাহের যাত্রাপথতলে,', 'পুষ্পমাল্যমাঙ্গল্যের সাজি লয়ে, সপ্তর্ষির দলে', 'কবি সঙ্গে চলে।', 'ভৈরব, সেদিন তব প্রেতসঙ্গিদল রক্ত-আঁখি', 'দেখে তব শুভ্রতনু রক্তাংশুকে রহিয়াছে ঢাকি,', 'প্রাতঃসূর্যরুচি।', 'অস্থিমালা গেছে খুলে', 'মাধবীবল্লরীমূলে,', 'ভালে মাখা পুষ্পরেণু, চিতাভস্ম কোথা গেছে মুছি।', 'কৌতুকে হাসেন উমা কটাক্ষে লক্ষিয়া কবি-পানে;', 'সে হাস্যে মন্দ্রিল বাঁশি সুন্দরের জয়ধ্বনিগানে', 'কবির পরানে।']
['১', 'পুণ্যলোভীর নাই হল ভিড়', 'শূন্য তোমার অঙ্গনে,', 'জীর্ণ হে তুমি দীর্ণ দেবতালয়।', 'অর্ঘ্যের আলো নাই বা সাজালো', 'পুষ্পে প্রদীপে চন্দনে', 'যাত্রীরা তব বিস্মৃতপরিচয়।', 'সম্মুখপানে দেখো দেখি চেয়ে,', 'ফাল্গুনে তব প্রাঙ্গণ ছেয়ে', 'বনফুলদল ওই এল ধেয়ে', 'উল্লাসে চারি ধারে।', 'দক্ষিণ বায়ে কোন্ আহ্বান', 'শূন্যে জাগায় বন্দনাগান,', 'কী খেয়াতরীর পায় সন্ধান', 'আসে পৃথ্বী পারে?', 'গন্ধের থালি বর্ণের ডালি', 'আনে নির্জন অঙ্গনে,', 'জীর্ণ হে তুমি দীর্ণ দেবতালয়,', 'বকুল শিমূল আকন্দ ফুল', 'কাঞ্চন জবা রঙ্গনে', 'পূজাতরঙ্গ দুলে অম্বরময়।', '২', 'প্রতিমা নাহয় হয়েছে চূর্ণ,', 'বেদীতে নাহয় শূন্যতা,', 'জীর্ণ হে তুমি দীর্ণ দেবতালয়,', 'নাহয় ধুলায় হল লুণ্ঠিত', 'আছিল যে চূড়া উন্নত,', 'সজ্জা না থাকে কিসের লজ্জা ভয়?', 'বাহিরে তোমার ওই দেখো ছবি,', 'ভগ্নভিত্তিলগ্ন মাধবী,', 'নীলাম্বরের প্রাঙ্গণে রবি', 'হেরিয়া হাসিছে স্নেহে।', 'বাতাসে পুলকি আলোকে আকুলি', 'আন্দোলি উঠে মঞ্জরীগুলি,', 'নবীন প্রাণের হিল্লোল তুলি', 'প্রাচীন তোমার গেহে।', 'সুন্দর এসে ওই হেসে হেসে', 'ভরি দিল তব শূন্যতা,', 'জীর্ণ হে তুমি দীর্ণ দেবতালয়।', 'ভিত্তিরন্ধ্রে বাজে আনন্দে', 'ঢাকি দিয়া তব ক্ষুণ্নতা', 'রূপের শঙ্খে অসংখ্য "জয় জয়\'।', '৩', 'সেবার প্রহরে নাই আসিল রে', 'যত সন্ন্যাসী-সজ্জনে,', 'জীর্ণ হে তুমি দীর্ণ দেবতালয়।', 'নাই মুখরিল পার্বণ-ক্ষণ', 'ঘন জনতার গর্জনে,', 'অতিথি-ভোগের না রহিল সঞ্চয়।', 'পূজার মঞ্চে বিহঙ্গদল', 'কুলায় বাঁধিয়া করে কোলাহল,', 'তাই তো হেথায় জীববৎসল', 'আসিছেন ফিরে ফিরে।', 'নিত্য সেবার পেয়ে আয়োজন', 'তৃপ্ত পরানে করিছে কূজন,', 'উৎসবরসে সেই তো পূজন', 'জীবন-উৎসতীরে।', 'নাইকো দেবতা ভেবে সেই কথা', 'গেল সন্ন্যাসী-সজ্জনে,', 'জীর্ণ হে তুমি দীর্ণ দেবতালয়।', 'সেই অবকাশে দেবতা যে আসে--', 'প্রসাদ-অমৃত-মজ্জনে', 'স্খলিত ভিত্তি হল যে পুণ্যময়।']
['মাঘের বুকে সকৌতুকে কে আজি এল, তাহা', 'বুঝিতে পারো তুমি?', 'শোন নি কানে হঠাৎ গানে কহিল "আহা আহা\'', 'সকল বনভূমি?', 'শুষ্ক জরা পুষ্প-ঝরা', 'হিমের-বায়ে-কাঁপন-ধরা', 'শিথিল মন্থর', '"কে এল\' বলি তরাসি উঠে শীতের সহচর।', 'গোপনে এল, স্বপনে এল, এল সে মায়াপথে,', 'পায়ের ধ্বনি নাহি।', 'ছায়াতে এল, কায়াতে এল, এল সে মনোরথে', 'দখিন-হাওয়া বাহি।', 'অশোকবনে নবীন পাতা', 'আকাশ-পানে তুলিল মাথা,', 'কহিল, "এসেছ কি?\'', 'মর্মরিয়া থরোথরো কাঁপিল আমলকী।', 'কাহারে চেয়ে উঠিল গেয়ে দোয়েল চাঁপা-শাখে', '"শোনো গো, শোনো শোনো।\'', 'শ্যামা না জানে প্রভাতী গানে কী নামে তারে ডাকে', 'আছে কি নাম কোনো?', 'কোকিল শুধু মুহুর্মুহু', 'আপন মনে কুহরে কুহু', 'ব্যথায়-ভরা বাণী।', 'কপোত বুঝি শুধায় শুধু, "জানি কি, তারে জানি?\'', 'আমের বোলে কী কলরোলে সুবাস ওঠে মাতি', 'অসহ উচ্ছ্বাসে।', 'আপন মনে মাধবী ভনে কেবলই দিবারাতি,', '"মোরে সে ভালোবাসে।\'', 'অধীর হাওয়া নদীর পারে', 'খ্যাপার মতো কহিছে কারে,', '"বলো তো কী-যে করি?\'', 'শিহরি উঠি শিরীষ বলে, "কে ডাকে মরি মরি!\'', 'কেন যে আজি উঠিল বাজি আকাশ-কাঁদা বাঁশি', 'জানিস তাহা না কি?', 'রঙিন যত মেঘের মতো কী যায় মনে ভাসি', 'কেন যে থাকি থাকি?', 'অবুঝ তোরা তাহারে বুঝি', 'দূরের পানে ফিরিস খুঁজি--', 'বাহিরে-আঁখি-বাঁধা,', 'প্রাণের মাঝে চাহিস না যে, তাই তো লাগে ধাঁধা।', 'পুলকে-কাঁপা কনকচাঁপা বুকের মধু-কোষে', 'পেয়েছে দ্বার নাড়া,', 'এমন করে কুঞ্জ ভরে সহজে তাই তো সে', 'দিয়েছে তারি সাড়া।', 'সহসা বনমল্লিকা যে', 'পেয়েছে তারে আপন-মাঝে,', 'ছুটিয়া দলে দলে', '"এই যে তুমি\' "এই যে তুমি\' আঙুল তুলে বলে।', 'পেয়েছে তারা, গেয়েছে তারা, জেনেছে তারা সব', 'আপন মাঝখানে--', 'তাই এ শীতে জাগালো গীতে বিপুল কলরব', 'দ্বিধাবিহীন তানে।', 'ওদের সাথে জাগ্ রে কবি,', 'হৃৎকমলে দেখ্ সে ছবি,', 'ভাঙুক মোহঘোর।', 'বনের তলে নবীন এল, মনের তলে তোর।', 'আলোতে তোরে দিক-না ভরে ভোরের নব রবি,', 'বাজ্ রে বীণা বাজ্।', 'গগন-কোলে হাওয়ার দোলে ওঠ্ রে দুলে কবি,', 'ফুরালো তোর কাজ।', 'বিদায় নিয়ে যাবার আগে', 'পড়ুক টান ভিতর-বাগে,', 'বাহিরে পাস ছুটি।', 'প্রেমের ডোরে বাঁধুক তোরে বাঁধন যাক টুটি।']
['ভয় নিত্য জেগে আছে          প্রেমের শিয়র-কাছে,', 'মিলনসুখের বক্ষোমাঝে।', 'আনন্দের হৃৎস্পন্দনে            আন্দোলিছে ক্ষণে ক্ষণে', 'বেদনার রুদ্র দেবতা যে!', 'তাই আজ উৎসবের ভোরবেলা হতে', 'বাষ্পাকুল অরুণের করুণ আলোতে', 'উল্লাসকল্লোলতলে ভৈরবী রাগিণী কেঁদে বাজে', 'মিলনসুখের বক্ষোমাঝে।', 'নবীন পল্লবপুটে                    মর্মরি মর্মরি উঠে', 'দূর বিরহের দীর্ঘশ্বাস।', 'উষার সীমান্ত লেখা                উদয়সিন্দূররেখা', 'মনে আনে সন্ধ্যার আকাশ।', 'আম্রের মুকুলগন্ধে ব্যাকুল কী সুর', 'অরণ্যছায়ার হিয়া করিছে বিধুর,', 'অশ্রুর অশ্রুত ধ্বনি ফাল্গুনের মর্মে করে বাস--', 'দূর বিরহের দীর্ঘশ্বাস।', 'দিগন্তের স্বর্ণদ্বারে                 কতবার বারে বারে', 'এসেছিল সৌভাগ্য-লগন।', 'আশার লাবণ্যে ভরা              জেগেছিল বসুন্ধরা,', 'হেসেছিল প্রভাতগগন।', 'কত-না উৎসুক বুকে পথপানে ধাওয়া,', 'কত-না চকিত চক্ষে প্রতীক্ষার চাওয়া', 'বারে বারে বসন্তেরে করেছিল চাঞ্চল্যে মগন,', 'এসেছিল সৌভাগ্য-লগন।', 'আজ উৎসবের সুরে            তারা মরে ঘুরে ঘুরে', 'বাতাসেরে করে যে উদাস।', 'তাদের পরশ পায়,             কী মায়াতে ভরে যায়', 'প্রভাতের স্নিগ্ধ অবকাশ।', 'তাদের চমক লাগে চম্পকশাখায়,', 'কাঁপে তারা মৌমাছির গুঞ্জিত পাখায়,', 'সেতারের তারে তারে মূর্ছনায় তাদের আভাস', 'বাতাসেরে করিল উদাস।', 'কালস্রোতে এ অকূলে          আলোচ্ছায়া দুলে দুলে', 'চলে নিত্য অজানার টানে।', 'বাঁশি কেন রহি রহি             সে আহ্বান আনে বহি', 'আজি এই উল্লাসের গানে?', 'চঞ্চলেরে শুনাইছে স্তব্ধতার ভাষা,', 'যার রাত্রি-নীড়ে আসে যত শঙ্কা আশা।', 'বাঁশি কেন প্রশ্ন করে, "বিশ্ব কোন্ অনন্তের পানে', "চলে নিত্য অজানার টানে?'", 'যায় যাক্, যায় যাক্,          আসুক দূরের ডাক,', 'যাক ছিঁড়ে সকল বন্ধন--', 'চলার সংঘাত-বেগে            সংগীত উঠুক জেগে', 'আকাশের হৃদয়-নন্দন।', 'মুহূর্তের নৃত্যচ্ছন্দে ক্ষণিকের দল', 'যাক পথে মত্ত হয়ে বাজায়ে মাদল।', 'অনিত্যের স্রোত বেয়ে যাক ভেসে হাসি ও ক্রন্দন,', 'যাক ছিঁড়ে সকল বন্ধন।']
['গানের সাজি এনেছি আজি,', 'ঢাকাটি তার লও গো খুলে--', 'দেখো তো চেয়ে কী আছে।', 'যে থাকে মনে স্বপন-বনে', 'ছায়ার দেশে ভাবের কূলে', 'সে বুঝি কিছু দিয়াছে।', 'কী যে সে তাহা আমি কি জানি,', 'ভাষায়-চাপা কোন্ সে বাণী', 'সুরের ফুলে গন্ধখানি', 'ছন্দে বাঁধি গিয়াছে--', 'সে ফুল বুঝি হয়েছে পুঁজি,', 'দেখো তো চেয়ে কী আছে।', 'দেখো তো, সখী দিয়েছে ও কি', 'সুখের কাঁদা, দুখের হাসি,', 'দুরাশাভরা চাহনি।', 'দিয়েছে কি না ভোরের বীণা,', 'দিয়েছে কি সে রাতের বাঁশি', 'গহন-গান-গাহনি।', 'বিপুল ব্যথা ফাগুন-বেলা,', 'সোহাগ কভু, কভু বা হেলা,', 'আপন মনে আগুন-খেলা', 'পরানমন-দাহনি--', 'দেখো তো ডালা, সে স্মৃতি-ঢালা', 'আছে আকুল চাহনি?', 'ডেকেছ কবে মধুর রবে,', 'মিটালে কবে প্রাণের ক্ষুধা', 'তোমার করপরশে,', 'সহসা এসে করুণ হেসে', 'কখন চোখে ঢালিলে সুধা', 'ক্ষণিক  তব দরশে--', 'বাসনা জাগে নিভৃতে চিতে', 'সে-সব দান ফিরায়ে দিতে', 'আমার দিনশেষের গীতে--', 'সফল তারে করো-সে।', 'গানের সাজি খোলো গো আজি', 'করুণ করপরশে।', 'রসে বিলীন সে-সব দিন', 'ভরেছে আজি বরণডালা', 'চরম তব বরণে!', 'সুরের ডোরে গাঁথনি করে', 'রচিয়া মম বিরহমালা', 'রাখিয়া যাব চরণে।', 'একদা তব মনে না রবে,', 'স্বপনে এরা মিলাবে কবে,', 'তাহারি আগে মরুক তবে', 'অমৃতময় মরণে', 'ফাগুনে তোরে বরণ করে', 'সকল শেষ বরণে।']
['দুয়ার-বাহিরে যেমনি চাহি রে', 'মনে হল যেন চিনি--', 'কবে, নিরুপমা, ওগো প্রিয়তমা,', 'ছিলে লীলাসঙ্গিনী?', 'কাজে ফেলে মোরে চলে গেলে কোন্ দূরে,', 'মনে পড়ে গেল আজি বুঝি বন্ধুরে?', 'ডাকিলে আবার কবেকার চেনা সুরে--', 'বাজাইলে কিঙ্কিণী।', 'বিস্মরণের গোধূলিক্ষণের', 'আলোতে তোমারে চিনি।', 'এলোচুলে বহে এনেছ কী মোহে', 'সেদিনের পরিমল?', 'বকুলগন্ধে আনে বসন্ত', 'কবেকার সম্বল?', 'চৈত্র-হাওয়ায় উতলা কুঞ্জমাঝে', 'চারু চরণের ছায়ামঞ্জীর বাজে,', 'সেদিনের তুমি এলে এদিনের সাজে', 'ওগো চিরচঞ্চল।', 'অঞ্চল হতে ঝরে বায়ুস্রোতে', 'সেদিনের পরিমল।', 'মনে আছে সে কি সব কাজ, সখী,', 'ভুলায়েছ বারে বারে--', 'বন্ধ দুয়ার খুলেছ আমার', 'কঙ্কণঝংকারে।', 'ইশারা তোমার বাতাসে বাতাসে ভেসে', 'ঘুরে ঘুরে যেত মোর বাতায়নে এসে', 'কখনো আমের নবমুকূলের বেশে', 'কভু নবমেঘভারে।', 'চকিতে চকিতে চলচাহনিতে', 'ভুলায়েছ বারে বারে।', 'নদীকূলে-কূলে কল্লোল তুলে', 'গিয়েছিলে ডেকে ডেকে।', 'বনপথে আসি করিতে উদাসী', 'কেতকীর রেণু মেখে।', 'বর্ষাশেষের গগন-কোনায়-কোনায়', 'সন্ধ্যামেঘের পুঞ্জ সোনায় সোনায়', 'নির্জন ক্ষণে কখন অন্যমনায়', 'ছুঁয়ে গেছ থেকে থেকে--', 'কখনো হাসিতে কখনো বাঁশিতে', 'গিয়েছিলে ডেকে ডেকে।', 'কী লক্ষ্য নিয়ে এসেছ এ বেলা', 'কাজের কক্ষ-কোণে।', 'সাথি খুঁজিতে কি ফিরিছ একেলা', 'তব খেলা-প্রাঙ্গণে।', 'নিয়ে যাবে মোরে নীলাম্বরের তলে', 'ঘরছাড়া যত দিশাহারাদের দলে,', 'অযাত্রা-পথে যাত্রী যাহারা চলে', 'নিষ্ফল আয়োজনে?', 'কাজ ভোলাবারে ফেরো বারে বারে', 'কাজের কক্ষ-কোণে।', 'আবার সাজাতে হবে আভরণে', 'মানসপ্রতিমাগুলি?', 'কল্পনাপটে নেশার বরনে', 'বুলাব রসের তুলি?', 'বিবাগী মনের ভাবনা ফাগুন-প্রাতে', 'উড়ে চলে যাবে উৎসুক বেদনাতে,', 'কলগুঞ্জিত মৌমাছিদের সাথে', 'পাখায় পুষ্পধূলি।', 'আবার নিভৃতে হবে কি রচিতে', 'মানসপ্রতিমাগুলি।', 'দেখো না কি, হায়, বেলা চলে যায়--', 'সারা হয়ে এল দিন।', 'বাজে পূরবীর ছন্দে রবির', 'শেষ রাগিণীর বীন।', 'এতদিন হেথ ছিনু আমি পরবাসী,', 'হারিয়ে ফেলেছি সেদিনের সেই বাঁশি,', 'আজ সন্ধ্যায় প্রাণ ওঠে নিশ্বাসি', 'গানহারা উদাসীন।', 'কেন অবেলায় ডেকেছ খেলায়,', 'সারা হয়ে এল দিন।', 'এবার কি তবে শেষ খেলা হবে', 'নিশীথ-অন্ধকারে।', 'মনে মনে বুঝি হবে খোঁজাখুঁজি', 'অমাবস্যার পারে?', 'মালতীলতায় যাহারে দেখেছি প্রাতে', 'তারায় তারায় তারি লুকাচুরি রাতে?', 'সুর বেজেছিল যাহার পরশ-পাতে', 'নীরবে লভিব তারে?', 'দিনের দুরাশা স্বপনের ভাষা', 'রচিবে অন্ধকারে?', 'যদি রাত হয় না করিব ভয়--', 'চিনি যে তোমারে চিনি।', 'চোখে নাই দেখি, তবু ছলিবে কি', 'হে গোপনরঙ্গিণী।', 'নিমেষে আঁচল ছুঁয়ে যায় যদি চলে', 'তবু সব কথা যাবে সে আমায় বলে,', 'তিমিরে তোমার পরশলহরী দোলে', 'হে রসতরঙ্গিণী।', 'হে আমার প্রিয়, আবার ভুলিয়ো,', 'চিনি যে তোমারে চিনি।']
['যে তারা মহেন্দ্রক্ষণে প্রত্যুষবেলায়', 'প্রথম শুনালো মোরে নিশান্তের বাণী', 'শান্তমুখে; নিখিলের আনন্দমেলায়', 'স্নিগ্ধকণ্ঠে ডেকে নিয়ে এল; দিল আনি', 'ইন্দ্রাণীর হাসিখানি দিনের খেলায়', 'প্রাণের প্রাঙ্গণে; যে সুন্দরী, যে ক্ষণিকা', 'নিঃশব্দ চরণে আসি কম্পিত পরশে', 'চম্পক-অঙ্গুলি-পাতে তন্দ্রাযবনিকা', 'সহাস্যে সরায়ে দিল, স্বপ্নের আলসে', 'ছোঁয়ালো পরশমণি জ্যোতির কণিকা;', 'অন্তরের কণ্ঠহারে নিবিড় হরষে', 'প্রথম দুলায়ে দিল রূপের মণিকা;', 'এ-সন্ধ্যার অন্ধকারে চলিনু খুঁজিতে,', 'সঞ্চিত অশ্রুর অর্ঘ্যে তাহারে পূজিতে।']
['বেঠিক পথের পথিক আমার', 'অচিন সে জন রে।', 'চকিত চলার ক্কচিৎ হাওয়ায়', 'মন কেমন করে।', 'নবীন চিকন অশথ-পাতায়', 'আলোর চমক কানন মাতায়,', 'যে রূপ জাগায় চোখের আগায়', 'কিসের স্বপন সে।', 'কী চাই, কী চাই, বচন না পাই', 'মনের মতন রে।', 'অচিন বেদন আমার ভাষায়', 'মিশায় যখন রে', 'আপন গানের গভীর নেশায়', 'মন কেমন করে।', 'তরল চোখের তিমির-তারায়', 'যখন আমার পরান হারায়', 'বাজায় সেতার সেই অচেনার', 'মায়ার স্বপন যে।', 'কী চাই, কী চাই, সুর যে না পাই', 'মনের মতন রে।', 'হেলায় খেলায় কোন্ অবেলায়', 'হঠাৎ মিলন রে।', 'সুখের দুখের দুয়ের মেলায়', 'মন কেমন করে।', 'বঁধুর বাহুর মধুর পরশ', 'কায়ায় জাগায় মায়ার হরষ,', 'তাহার মাঝার সেই অচেনার', 'চপল স্বপন যে।', 'কী চাই, কী চাই, বাঁধন না পাই', 'মনের মতন রে।', 'প্রিয়ার হিয়ার ছায়ায় মিলায়', 'অচিন সে জন যে।', 'ছুঁই কি না ছুঁই বুঝি না কিছুই', 'মন কেমন করে।', 'চরণে তাহার পরান বুলায়', 'অরূপ দোলায় রূপেরে দুলাই;', 'আঁখির দেখায় আঁচল ঠেকায়', 'অধরা স্বপন যে।', 'চেনা অচেনায় মিলন ঘটায়', 'মনের মতন রে।']
['শোনো শোনো ওগো বকুল-বনের পাখি,', 'দেখো তো, আমায় চিনিতে পারিবে না কি।', 'নই আমি কবি, নই জ্ঞান-অভিমানী,', 'মান-অপমান কী পেয়েছি নাহি জানি,', 'দেখেছ কি মোর দূরে-যাওয়া মনখানি--', 'উড়ে-যাওয়া মোর আঁখি?', 'আমাতে কি কিছু দেখেছ তোমারি সম,', 'অসীম-নীলিমা-তিয়াষি বন্ধু মম?', 'শোনো শোনো ওগো বকুল-বনের পাখি,', 'কবে দেখেছিলে মনে পড়ে সে কথা কি?', 'বালক ছিলাম, কিছু নহে তার বাড়া,', 'রবির আলোর কোলেতে ছিলেম ছাড়া,', 'চাঁপার গন্ধ বাতাসের-প্রাণ-কাড়া', 'যেত মোরে ডাকি ডাকি।', "সহজ রসের ঝরনা-ধারার 'পরে", 'গান ভাসাতেম সহজ সুখের ভরে।', 'শোনো শোনো ওগো বকুল-বনের পাখি,', 'কাছে এসেছিনু ভুলিতে পারিবে তা কি।', 'নগ্ন পরান লয়ে আমি কোন্ সুখে', 'সারা আকাশের ছিনু যেন বুকে বুকে,', 'বেলা চলে যেত অবিরত কৌতুকে', 'সব কাজে দিয়ে ফাঁকি।', 'শ্যামলা ধরার নাড়ীতে যে তাল বাজে', 'নাচিত আমার অধীর মনের মাঝে।', 'শোনো শোনো ওগো বকুল-বনের পাখি,', 'দূরে চলে এনু, বাজে তার বেদনা কি?', 'আষাঢ়ের মেঘ রহে না কি মোরে চাহি।', 'সেই নদী যায় সেই কলতান গাহি--', 'তাহার মাঝে কি আমার অভাব নাহি।', 'কিছু কি থাকে না বাকি।', 'বালক গিয়েছে হারায়ে, সে কথা লয়ে', 'কোনো আঁখিজল যায় নি কোথাও বয়ে?', 'শোনো শোনো ওগো বকুল-বনের পাখি,', 'আর-বার তারে ফিরিয়া ডাকিবে না কি।', 'যায় নি সেদিন যেদিন আমারে টানে,', 'ধরার খুশিতে আছে সে সকলখানে;', 'আজ বেঁধে দাও আমার শেষের গানে', 'তোমার গানের রাখী।', 'আবার বারেক ফিরে চিনে লও মোরে,', "বিদায়ের আগে লও গো আপন ক'রে।", 'শোনো শোনো ওগো বকুল-বনের পাখি,', 'সেদিন চিনেছ আজিও চিনিবে নাকি।', 'পারঘাটে যদি যেতে হয় এইবার,', 'খেয়াল-খেয়ায় পাড়ি দিয়ে হব পার,', 'শেষের পেয়ালা ভরে দাও হে আমার', 'সুরের সুরার সাকী।', 'আর কিছু নই, তোমারি গানের সাথি,', 'এই কথা জেনে আসুক ঘুমের রাতি।', 'শোনো শোনো ওগো বকুল-বনের পাখি,', 'মুক্তির টিকা ললাটে দাও তো আঁকি।', 'যাবার বেলায় যাব না ছদ্মবেশে,', 'খ্যাতির মুকুট খসে যাক নিঃশেষে,', 'কর্মের এই বর্ম যাক-না ফেঁসে,', 'কীর্তি যাক-না ঢাকি।', 'ডেকে লও মোরে নামহারাদের দলে', 'চিহ্নবিহীন উধাও পথের তলে।', 'শোনো শোনো ওগো বকুল-বনের পাখি,', 'যাই যবে যেন কিছুই না যাই রাখি।', 'ফুলের মতন সাঁঝে পড়ি যেন ঝরে,', 'তারার মতন যাই যেন রাত-ভোরে,', "হাওয়ার মতন বনের গন্ধ হ'রে", 'চলে যাই গান হাঁকি।', 'বেণুপল্লবমর্মররব-সনে', 'মিলাই যেন গো সোনার গোধূলিখনে।']
['ঘন অশ্রুবাষ্পে ভরা মেঘের দুর্যোগে খড়্গ হানি', 'ফেলো, ফেলো টুটি।', 'হে সূর্য, হে মোর বন্ধু, জ্যোতির কনকপদ্মখানি', 'দেখা দিক্ ফুটি।', 'বহ্নিবীণা বক্ষে লয়ে, দীপ্ত কেশে, উদ্বোধিনী বাণী', 'সে পদ্মের কেন্দ্রমাঝে নিত্য রাজে, জানি তারে জানি।', 'মোর জন্মকালে', 'প্রথম প্রত্যুষে মম তাহারি চুম্বন দিলে আনি', 'আমার কপালে।', 'সে চুম্বনে উচ্ছলিল জ্বালার তরঙ্গ মোর প্রাণে,', 'অগ্নির প্রবাহ।', 'উচ্ছ্বসি উঠিল মন্দ্রি বারম্বার মোর গানে গানে', 'শান্তিহীন দাহ।', 'ছন্দের বন্যায় মোর রক্ত নাচে সে চুম্বন লেগে', 'উন্মাদ সংগীত কোথা ভেসে যায় উদ্দাম আবেগে,', 'আপনা-বিস্মৃত।', 'সে চুম্বনমন্ত্রে বক্ষে অজানা ক্রন্দন উঠে জেগে', 'ব্যথায়-বিস্মিত।', 'তোমার হোমাগ্নি-মাঝে আমার সত্যের আছে ছবি,', 'তারে নমো নম।', 'তমিস্র সুপ্তির কূলে যে বংশী বাজাও, আদিকবি,', 'ধ্বংস করি তম,', 'সে বংশী আমারি চিত্ত, রন্ধ্রে তারি উঠিছে গুঞ্জরি', 'মেঘে মেঘে বর্ণচ্ছটা, কুঞ্জে কুঞ্জে মাধবীমঞ্জরী,', 'নির্ঝরে কল্লোল।', 'তাহারি ছন্দের ভঙ্গে সর্ব অঙ্গে উঠিছে সঞ্চরি', 'জীবনহিল্লোল।', 'এ প্রাণ তোমারি এক ছিন্ন তান, সুরের তরণী;', 'আয়ুস্রোতমুখে', 'হাসিয়া ভা"সায়ে দিলে লীলাচ্ছলে, কৌতুকে ধরণী', 'বেঁধে নিল বুকে।', 'আশ্বিনের রৌদ্রে সেই বন্দী প্রাণ হয় বিস্ফুরিত', 'উৎকণ্ঠার বেগে, যেন শেফালির শিশিরচ্ছুরিত', 'উৎসুক আলোক।', 'তরঙ্গহিল্লোলে নাচে রশ্মি তব, বিস্ময়ে পূরিত', 'করে মুগ্ধ চোখ।', 'তেজের ভাণ্ডার হতে কী আমাতে দিয়েছ যে ভরে', 'কেই বা সে জানে।', 'কী জাল হতেছে বোনা স্বপ্নে স্বপ্নে নানা বর্ণডোরে', 'মোর গুপ্ত-প্রাণে।', 'তোমার দূতীরা আঁকে ভুবন-অঙ্গনে আলিম্পনা;', 'মুহূর্তে সে ইন্দ্রজাল অপরূপ রূপের কল্পনা', 'মুছে যায় সরে।', 'তেমনি সহজ হোক হাসিকান্না ভাবনাবেদনা--', 'না বাঁধুক মোরে।', 'তারা সবে মিলে থাক্ অরণ্যের স্পন্দিত পল্লবে,', 'শ্রাবণবর্ষণে;', 'যোগ দিক নির্ঝরের মঞ্জীর গুঞ্জনকলরবে', 'উপলঘর্ষণে।', 'ঝঞ্ঝার মদিরামত্ত বৈশাখের তাণ্ডবলীলায়', 'বৈরাগী বসন্ত যবে আপনার বৈভব বিলায়,', 'সঙ্গে যেন থাকে।', 'তার পরে যেন তারা সর্বহারা দিগন্তে মিলায়,', 'চিহ্ন নাহি রাখে।', 'হে রবি, প্রাঙ্গণে তব শরতের সোনার বাঁশিতে', 'জাগিল মূর্ছনা।', 'আলোতে শিশিরে বিশ্ব দিকে দিকে অশ্রুতে হাসিতে', 'চঞ্চল উন্মনা।', 'জানি না কী মত্ততায়, কী আহ্বানে আমার রাগিণী', 'ধেয়ে যায় অন্যমনে শূন্যপথে হয়ে বিবাগিনী,', 'লয়ে তার ডালি।', 'সে কি তব সভাস্থলে স্বপ্নাবেশে চলে একাকিনী', 'আলোর কাঙালি?', 'দাও, খুলে দাও দ্বার, ওই তার বেলা হল শেষ--', 'বুকে লও তারে।', 'শান্তি-অভিষেক হোক, ধৌত হোক সকল আবেশ', 'অগ্নি-উৎসধারে।', 'সীমন্তে, গোধূলিলগ্নে দিয়ো এঁকে সন্ধ্যার সিন্দুর,', 'প্রদোষের তারা দিয়ে লিখো রেখা আলোকবিন্দুর', 'তার স্নিগ্ধ ভালে।', 'দিনান্তসংগীতধ্বনি সুগম্ভীর বাজুক সিন্ধুর', 'তরঙ্গের তালে।']
['১', 'স্তব্ধরাতে একদিন', 'নিদ্রাহীন', 'আবেগের আন্দোলনে তুমি', 'বলেছিলে নতশিরে', 'অশ্রুনীরে', 'ধীরে মোর করতল চুমি--', '"তুমি দূরে যাও যদি,', 'নিরবধি', 'শূন্যতার সীমাশূন্য ভারে', 'সমস্ত ভুবন মম', 'মরুসম', 'রুক্ষ হয়ে যাবে একেবারে।', 'আকাশবিস্তীর্ণ ক্লান্তি', 'সব শান্তি', 'চিত্ত হতে করিবে হরণ--', 'নিরানন্দ নিরালোক', 'স্তব্ধ শোক', "মরণের অধিক মরণ।'", '২', 'শুনে, তোর মুখখানি', 'বক্ষে আনি', 'বলেছিনু তোরে কানে কানে--', '"তুই যদি যাস দূরে', 'তোরি সুরে', 'বেদনা-বিদ্যুৎ গানে গানে', 'ঝলিয়া উঠিবে নিত্য,', 'মোর চিত্ত', 'সচকিবে আলোকে আলোকে।', 'বিরহ বিচিত্র খেলা', 'সারা বেলা', 'পাতিবে আমার বক্ষে চোখে।', 'তুমি খুঁজে পাবে প্রিয়ে,', 'দূরে গিয়ে', 'মর্মের নিকটতম দ্বার--', 'আমার ভুবনে তবে', 'পূর্ণ হবে', "তোমার চরম অধিকার।'", '৩', 'দুজনের সেই বাণী', 'কানাকানি,', 'শুনেছিল সপ্তর্ষির তারা;', 'রজনীগন্ধার বনে', 'ক্ষণে ক্ষণে', 'বহে গেল সে বাণীর ধারা।', 'তার পরে চুপে চুপে', 'মৃত্যু রূপে', 'মধ্যে এল বিচ্ছেদ অপার।', 'দেখাশুনা হল সারা,', 'স্পর্শহারা', 'সে অনন্তে বাক্য নাহি আর।', 'তবু শূন্য শূন্য নয়,', 'ব্যথাময়', 'অগ্নিবাষ্পে পূর্ণ সে গগন।', 'একা-একা সে অগ্নিতে', 'দীপ্তগীতে', 'সৃষ্টি করি স্বপ্নের ভুবন।']
['আমারে যে ডাক দেবে এ জীবনে তারে বারংবার', 'ফিরেছি ডাকিয়া।', 'সে নারী বিচিত্র বেশে মৃদু হেসে খুলিয়াছে দ্বার', 'থাকিয়া থাকিয়া।', "দীপখানি তুলে ধ'রে, মুখে চেয়ে, ক্ষণকাল থামি", 'চিনেছে আমারে।', 'তারি সেই চাওয়া, সেই চেনার আলোক দিয়ে আমি', 'চিনি আপনারে।', 'সহস্রের বন্যাস্রোতে জন্ম হতে মৃত্যুর আঁধারে', 'চলে যাই ভেসে।', 'নিজেরে হারায়ে ফেলি অস্পষ্টের প্রচ্ছন্ন পাথারে', 'কোন্ নিরুদ্দেশে।', 'নামহীন দীপ্তিহীন তৃপ্তিহীন আত্মবিস্মৃতির', 'তমসার মাঝে।', 'কোথা হতে অকস্মাৎ কর মোরে খুঁজিয়া বাহির', 'তাহা বুঝি না যে।', 'তব কণ্ঠে মোর নাম যেই শুনি, গান গেয়ে উঠি--', '"আছি, আমি আছি।\'', 'সেই আপনার গানে লুপ্তির কুয়াশা ফেলে টুটি', 'বাঁচি, আমি বাঁচি।', 'তুমি মোরে চাও যবে অব্যক্তের অখ্যাত আবাসে', 'আলো উঠে জ্বলে--', 'অসাড়ের সাড়া জাগে, নিশ্চল তুষার গলে আসে', 'নৃত্যকলরোলে।', 'নিঃশব্দচরণে উষা নিখিলের সুপ্তির দুয়ারে', 'দাঁড়ায় একাকী,', 'রক্ত-অবগুণ্ঠনের অন্তরালে নাম ধরি কারে', 'চলে যায় ডাকি।', 'অমনি প্রভাত তার বীণা হাতে বাহিরিয়া আসে,', 'শূন্য ভরে গানে;', 'ঐশ্বর্য ছড়ায়ে দেয় মুক্তহস্তে আকাশে আকাশে,', 'ক্লান্তি নাহি জানে।', 'কোন্ জ্যোতির্ময়ী হোথা অমরাবতীর বাতায়নে', 'রচিতেছে গান', 'আলোকের বর্ণে বর্ণে; নির্নিমেষ উদ্দীপ্ত নয়নে', 'করিছে আহ্বান।', 'তাই তো চাঞ্চল্য জাগে মাটির গভীর অন্ধকারে;', 'রোমাঞ্চিত তৃণে।', 'ধরণী ক্রন্দিয়া উঠে, প্রাণস্পন্দ ছুটে চারিধারে', 'বিপিনে বিপিনে।', 'তাই তো গোপন ধন খুঁজে পায় অকিঞ্চন ধূলি', 'নিরুদ্ধ ভাণ্ডারে।', 'বর্ণে গন্ধে রূপে রসে আপনার দৈন্য যায় ভুলি', 'পত্রপুষ্পভারে।', 'দেবতার প্রাথর্নায় কার্পণ্যের বন্ধ মুষ্টি খুলে,', 'রিক্ততারে টুটি', 'রহস্যসমুদ্রতলে উন্মথিয়া উঠে উপকূলে', 'রত্ন মুঠি মুঠি।', 'তুমি সে আকাশভ্রষ্ট প্রবাসী আলোক, হে কল্যাণী,', 'দেবতার দূতী।', 'মর্তের গৃহের প্রান্তে বহিয়া এনেছে তব বাণী', 'স্বর্গের আকূতি।', 'ভঙ্গুর মাটির ভাণ্ডে গুপ্ত আছে যে অমৃতবারি', 'মৃত্যুর আড়ালে,', 'দেবতার হয়ে হেথা তাহারি সন্ধানে তুমি, নারী,', 'দু বাহু বাড়ালে।', 'তাই তো কবির চিত্তে কল্পলোকে টুটিল অর্গল', 'বেদনার বেগে,', 'মানসতরঙ্গতলে বাণীর সংগীতশতদল', 'নেচে ওঠে জেগে।', 'সুপ্তির তিমিরবক্ষ দীর্ণ করে তেজস্বী তাপস', 'দীপ্তির কৃপাণে;', 'বীরের দক্ষিণ হস্ত মুক্তিমন্ত্রে বজ্র করে বশ,', 'অসত্যেরে হানে।', 'হে অভিসারিকা, তব বহুদূর পদধ্বনি লাগি', 'আপনার মনে', 'বাণীহীন প্রতীক্ষায় আমি আজ একা বসে জাগি', 'নির্জন প্রাঙ্গণে।', 'দীপ চাহে তব শিখা, মৌনী বীণা ধেয়ায় তোমার', 'অঙ্গুলিপরশ।', 'তারায় তারায় খোঁজে তৃষ্ণায়-আতুর অন্ধকার', 'সঙ্গসুধারস।', 'নিদ্রাহীন বেদনায় ভাবি কবে আসিবে পরানে', 'চরম আহ্বান।', 'মনে জানি এ জীবনে সাঙ্গ হয় নাই পূর্ণ তানে', 'মোর শেষ গান।', 'কোথা তুমি, শেষবার যে ছোঁয়াবে তব স্পর্শমণি', 'আমার সংগীতে।', 'মহানিস্তব্ধের প্রান্তে কোথা বসে রয়েছ রমণী', 'নীরব নিশীথে।', 'মহেন্দ্রের বজ্র হতে কালো চক্ষে বিদ্যুতের আলো', 'আনো আনো ডাকি--', 'বর্ষণ-কাঙাল মোর মেঘের অন্তরে বহ্নি জ্বালো', 'হে কালবৈশাখী।', 'অশ্রুভারে ক্লান্ত তার স্তব্ধ মূক অবরুদ্ধ দান', 'কালো হয়ে উঠে।', 'বন্যাবেগে মুক্ত করো, রিক্ত করি করো পরিত্রাণ,', 'সব লও লুটে।', 'তার পরে যাও যদি যেয়ো চলি, দিগন্ত-অঙ্গন', 'হয়ে যাবে স্থির।', 'বিরহের শুভ্রতায় শূন্যে দেখা দিবে চিরন্তন', 'শান্তি সুগম্ভীর।', 'স্বচ্ছ আনন্দের মাঝে মিলে যাবে সর্বশেষ লাভ,', 'সর্বশেষ ক্ষতি--', 'দুঃখে সুখে পূর্ণ হবে অরূপসুন্দর আবির্ভাব,', 'অশ্রুধৌত জ্যোতি।', 'ওরে পান্থ, কোথা তোর দিনান্তের যাত্রাসহচরী।', 'দক্ষিণপবন', 'বহুক্ষণ চলে গেছে অরণ্যের পল্লব মর্মরি--', 'নিকুঞ্জভবন', 'গন্ধের ইঙ্গিত দিয়ে বসন্তের উৎসবের পথ', 'করে না প্রচার।', 'কাহারে ডাকিস তুই, গেছে চলে তার স্বর্ণরথ', 'কোন্ সিন্ধুপার।', 'জানি জানি, আপনার অন্তরের গহনবাসীরে', 'আজিও না চিনি।', 'সন্ধ্যারতিলগ্নে কেন আসিলে না নিভৃত মন্দিরে', 'শেষ পূজারিনী।', 'কেন সাজালে না দীপ, তোমার পূজার মন্ত্র-গানে', 'জাগায়ে দিলে না', 'তিমিররাত্রির বাণী, গোপনে যা লীন আছে প্রাণে', 'দিনের অচেনা।', 'অসমাপ্ত পরিচয় অসম্পূর্ণ নৈবেদ্যের থালি', 'নিতে হল তুলে।', 'রচিয়া রাখে নি মোর প্রেয়সী কি বরণের ডালি', 'মরণের কূলে।', 'সেখানে কি পুষ্পবনে গীতহীনা রজনীর তারা', 'নব জন্ম লভি', 'এই নীরবের বক্ষে নব ছন্দে ছুটাবে ফোয়ারা', 'প্রভাতী ভৈরবী।']
['ক্ষুব্ধ চিহ্ন এঁকে দিয়ে শান্ত সিন্ধুবুকে', 'তরী চলে পশ্চিমের মুখে।', 'আলোকচুম্বনে নীল জল', 'করে ঝলমল।', 'দিগন্তে মেঘের জালে বিজড়িত দিনান্তের মোহ,', 'সূর্যাস্তের শেষ সমারোহ।', 'ঊর্ধ্বে যায় দেখা', 'তৃতীয়ার শীর্ণ শশিলেখা।', 'যেন কে উলঙ্গ শিশু কোথায় এসেছে জানে না সে,', 'নিঃসংকোচে হাসে।', 'বহে মন্দ মন্থর বাতাস', 'সঙ্গশূন্য সায়াহ্নের বৈরাগ্যনিশ্বাস।', 'স্বর্গসুখে ক্লান্ত কোন্ দেবতার বাঁশির পূরবী', 'শূন্যতলে ধরে এই ছবি।', 'ক্ষণকাল পরে যাবে ঘুচে,', 'উদাসীন রজনীর কালো কেশে সব দেবে মুছে।', 'এমনি রঙের খেলা নিত্য খেলে আলো আর ছায়া,', 'এমনি চঞ্চল মায়া', 'জীবন-অম্বরতলে --', 'দুঃখে সুখে বর্ণে বর্ণে লিখা', 'চিহ্নহীনপদচারী কালের প্রান্তরে মরীচিকা।', 'তার পরে দিন যায়, অস্তে যায় রবি;', 'যুগে যুগে মুছে যায় লক্ষ লক্ষ রাগরক্ত ছবি।', 'তুই হেথা কবি,', 'এ বিশ্বের মৃত্যুর নিশ্বাস', 'আপন বাঁশিতে ভরি গানে তারে বাঁচাইতে চাস।']
['হে ধরণী, কেন প্রতিদিন', 'তৃপ্তিহীন', 'একই লিপি পড় ফিরে ফিরে?', 'প্রত্যুষে গোপনে ধীরে ধীরে', 'আঁধারের খুলিয়া পেটিকা,', 'স্বর্ণবর্ণে লিখা', 'প্রভাতের মর্মবাণী', 'বক্ষে টেনে আনি', 'গুঞ্জরিয়া কত সুরে আবৃত্তি কর যে মুগ্ধমনে।', 'বহুযুগ হয়ে গেল কোন্ শুভক্ষণে', 'বাষ্পের গুণ্ঠনখানি প্রথম পড়িল যবে খুলে,', 'আকাশে চাহিলে মুখ তুলে।', 'অমর জ্যোতির মূর্তি দেখা দিল আঁখির সম্মুখে।', 'রোমাঞ্চিত বুকে', 'পরম বিস্ময় তব জাগিল তখনি।', 'নিঃশব্দ বরণ-মন্ত্রধ্বনি', 'উচ্ছ্বসিল পর্বতের শিখরে শিখরে।', 'কলোল্লাসে উদ্ঘোষিল নৃত্যমত্ত সাগরে সাগরে', '"জয়, জয়, জয়।\'', 'ঝঞ্ঝা তার বন্ধ টুটে ছুটে ছুটে কয়', '"জাগো রে, জাগো রে\'', 'বনে বনান্তরে।', 'প্রথম সে দর্শনের অসীম বিস্ময়', 'এখনো যে কাঁপে বক্ষোময়।', 'তলে তলে আন্দোলিয়া উঠে তব ধূলি,', 'তৃণে তৃণে কণ্ঠ তুলি', 'ঊর্ধ্বে চেয়ে কয় --', '"জয়, জয়, জয়।\'', 'সে বিস্ময় পুষ্পে পর্ণে গন্ধে বর্ণে ফেটে ফেটে পড়ে;', 'প্রাণের দুরন্ত ঝড়ে,', 'রূপের উন্মত্ত নৃত্যে, বিশ্বময়', 'ছড়ায় দক্ষিণে বামে সৃজন প্রলয়;', 'সে বিস্ময় সুখে দুঃখে গর্জি উঠি কয় --', '"জয়, জয়, জয়।\'', 'তোমাদের মাঝখানে আকাশ অনন্ত ব্যবধান;', 'ঊর্ধ্ব হতে তাই নামে গান।', "চিরবিরহের নীল পত্রখানি-'পরে", 'তাই লিপি লেখা হয় অগ্নির অক্ষরে।', 'বক্ষে তারে রাখো,', 'শ্যাম আচ্ছাদনে ঢাকো;', 'বাক্যগুলি', 'পুষ্পদলে রেখে দাও তুলি --', 'মধুবিন্দু হয়ে থাকে নিভৃত গোপনে;', 'পদ্মের রেণুর মাঝে গন্ধের স্বপনে', 'বন্দী কর তারে;', 'তরুণীর প্রেমাবিষ্ট আঁখির ঘনিষ্ঠ অন্ধকারে', 'রাখ তারে ভরি;', 'সিন্ধুর কল্লোলে মিলি, নারিকেলপল্লবে মর্মরি,', 'সে বাণী ধ্বনিতে থাকে তোমার অন্তরে;', 'মধ্যাহ্নে শোনো সে বাণী অরণ্যের নির্জন নির্ঝরে।', 'বিরহিণী, সে লিপির যে উত্তর লিখিতে উন্মনা', 'আজও তাহা সাঙ্গ হইল না।', 'যুগে যুগে বারম্বার লিখে লিখে', 'বারম্বার মুছে ফেল; তাই দিকে দিকে', 'সে ছিন্ন কথার চিহ্ন পুঞ্জ হয়ে থাকে;', 'অবশেষে একদিন জ্বলজ্জটা ভীষণ বৈশাখে', 'উন্মত্ত ধূলির ঘূর্ণিপাকে', 'সব দাও ফেলে', 'অবহেলে,', 'আত্মবিদ্রোহের অসন্তোষে।', 'তার পরে আরবার বসে বসে', 'নূতন আগ্রহে লেখ নূতন ভাষায়।', 'যুগযুগান্তর চলে যায়।', 'কত শিল্পী, কত কবি তোমার সে লিপির লিখনে', 'বসে গেছে একমনে।', 'শিখিতে চাহিছে তব ভাষা,', 'বুঝিতে চাহিছে তব অন্তরের আশা।', 'তোমার মনের কথা আমারি মনের কথা টানে,', 'চাও মোর পানে।', 'চকিত ইঙ্গিত তব, বসনপ্রান্তের ভঙ্গিখানি', 'অঙ্কিত করুক মোর বাণী।', 'শরতে দিগন্ততলে', 'ছলছলে', 'তোমার যে অশ্রুর আভাস,', 'আমার সংগীতে তারি পড়ুক নিশ্বাস।', 'অকারণ চাঞ্চল্যের দোলা লেগে', 'ক্ষণে ক্ষণে ওঠে জেগে', 'কটিতটে যে কলকিঙ্কিণী,', 'মোর ছন্দে দাও ঢেলে তারি রিনিরিনি', 'ওগো বিরহিণী।', 'দূর হতে আলোকের বরমাল্য এসে', 'খসিয়া পড়িল তব কেশে,', 'স্পর্শে তারি কভু হাসি কভু অশ্রুজলে', 'উৎকন্ঠিত আকাঙক্ষায় বক্ষতলে', 'ওঠে যে ক্রন্দন,', 'মোর ছন্দে চিরদিন দোলে যেন তাহারি স্পন্দন।', 'স্বর্গ হতে মিলনের সুধা', 'মর্তের বিচ্ছেদপাত্রে সংগোপনে রেখেছ, বসুধা;', 'তারি লাগি নিত্যক্ষুধা,', 'বিরহিণী অয়ি,', 'মোর সুরে হোক জ্বালাময়ী।']
['খোলো খোলো, হে আকাশ, স্তব্ধ তব নীল যবনিকা --', 'খুঁজে নিতে দাও সেই আনন্দের হারানো কণিকা।', 'কবে সে যে এসেছিল আমার হৃদয়ে যুগান্তরে', 'গোধূলিবেলার পান্থ জনশূন্য এ মোর প্রান্তরে', 'লয়ে তার ভীরু দীপশিখা।', 'দিগন্তের কোন্ পারে চলে গেল আমার ক্ষণিকা।', 'ভেবেছিনু গেছি ভুলে; ভেবেছিনু পদচিহ্নগুলি', 'পদে পদে মুছে নিল সর্বনাশী অবিশ্বাসী ধূলি।', 'আজ দেখি সেদিনের সেই ক্ষীণ পদধ্বনি তার', 'আমার গানের ছন্দ গোপনে করেছে অধিকার;', 'দেখি তারি অদৃশ্য অঙ্গুলি', 'স্বপ্নে অশ্রুসরোবরে ক্ষণে ক্ষণে দেয় ঢেউ তুলি।', 'বিরহের দূতী এসে তার সে স্তিমিত দীপখানি', 'চিত্তের অজানা কক্ষে কখন্ রাখিয়া দিল আনি।', 'সেখানে যে বীণা আছে অকস্মাৎ একটি আঘাতে', 'মুহূর্ত বাজিয়াছিল; তার পরে শব্দহীন রাতে', 'বেদনাপদ্মের বীণাপাণি', 'সন্ধান করিছে সেই অন্ধকারে-থেমে-যাওয়া বাণী।', 'সেদিন ঢেকেছে তারে কী-এক ছায়ার সংকোচন,', 'নিজের অধৈর্য দিয়ে পারে নি তা করিতে মোচন।', 'তার সেই ত্রস্ত আঁখি সুনিবিড় তিমিরের তলে', 'যে রহস্য নিয়ে চলে গেল, নিত্য তাই পলে পলে', 'মনে মনে করি যে লুণ্ঠন।', 'চিরকাল স্বপ্নে মোর খুলি তার সে অবগুণ্ঠন।', 'হে আত্মবিস্মৃত, যদি দ্রুত তুমি না যেতে চমকি,', 'বারেক ফিরায়ে মুখ পথমাঝে দাঁড়াতে থমকি,', 'তা হলে পড়িত ধরা রোমাঞ্চিত নিঃশব্দ নিশায়', 'দুজনের জীবনের ছিল যা চরম অভিপ্রায়।', 'তা হলে পরমলগ্নে, সখী,', 'সে ক্ষণকালের দীপে চিরকাল উঠিত আলোকি!', 'হে পান্থ, সে পথে তব ধূলি আজ করি যে সন্ধান --', 'বঞ্চিত মুহূর্তখানি পড়ে আছে, সেই তব দান।', 'অপূর্ণের লেখাগুলি তুলে দেখি, বুঝিতে না পারি --', 'চিহ্ন কোনো রেখে যাবে, মনে তাই ছিল কি তোমারি।', 'ছিন্ন ফুল, এ কি মিছে ভান।', 'কথা ছিল শুধাবার, সময় হল যে অবসান।', 'গেল না ছায়ার বাধা; না-বোঝার প্রদোষ-আলোকে', 'স্বপ্নের চঞ্চল মূর্তি জাগায় আমার দীপ্ত চোখে', 'সংশয়মোহের নেশা -- সে মূর্তি ফিরিছে কাছে কাছে', 'আলোতে আঁধারে মেশা, তবু সে অনন্ত দূরে আছে', 'মায়াচ্ছন্ন লোকে।', 'অচেনার মরীচিকা আকুলিছে ক্ষণিকার শোকে।', 'খোলো খোলো, হে আকাশ, স্তব্ধ তব নীল যবনিকা।', 'খুঁজিব তারার মাঝে চঞ্চলের মালার মণিকা।', 'খুঁজিব সেথায় আমি যেথা হতে আসে ক্ষণতরে', "আশ্বিনে গোধূলি-আলো, যেথা হতে নামে পৃথ্বী-'পরে", 'শ্রাবণের সায়াহ্নযূথিকা,', 'যেথা হতে পরে ঝড় বিদ্যুতের ক্ষণদীপ্ত টিকা।']
['সন্ধ্যাবেলায় এ কোন্ খেলায় করলে নিমন্ত্রণ', 'ওগো খেলার সাথি!', 'হঠাৎ কেন চমকে তোলে শূন্য এ প্রাঙ্গণ', 'রঙিন শিখার বাতি।', 'কোন্ সে ভোরের রঙের খেয়াল কোন্ আলোতে ঢেকে', 'সমস্ত দিন বুকের তলায় লুকিয়ে দিলে রেখে,', 'অরুণ-আভাস ছানিয়ে নিয়ে পদ্মবনের থেকে', 'রাঙিয়ে দিলে রাতি?', 'উদয়-ছবি শেষ হবে কি অস্ত-সোনায় এঁকে', 'জ্বালিয়ে সাঁঝের বাতি।', 'হারিয়ে-ফেলা বাঁশি আমার পালিয়েছিল বুঝি', 'লুকোচুরির ছলে?', 'বনের পারে আবার তারে কোথায় পেলে খুঁজি', 'শুকনো পাতার তলে?', 'যে সুর তুমি শিখিয়েছিলে বসে আমার পাশে', 'সকালবেলায় বটের তলায় শিশির-ভেজা ঘাসে,', 'সে আজ ওঠে হঠাৎ বেজে বুকের দীর্ঘশ্বাসে,', 'উছল চোখের জলে --', 'কাঁপত যে সুর ক্ষণে ক্ষণে দুরন্ত বাতাসে', 'শুকনো পাতার তলে।', 'মোর প্রভাতের খেলার সাথি আনত ভরে সাজি', 'সোনার চাঁপাফুলে।', 'অন্ধকারে গন্ধ তারি ওই যে আসে আজি', 'এ কি পথের ভুলে।', 'বকুলবীথির তলে তলে আজ কি নতুন বেশে', 'সেই খেলাতেই ডাকতে এল আবার ফিরে এসে।', 'সেই সাজি তার দখিন হাতে, তেমনি আকুল কেশে', 'চাঁপার গুচ্ছ দুলে।', 'সেই অজানা হতে আসে এই অজানার দেশে,', 'এ কি পথের ভুলে।', 'আমার কাছে কী চাও তুমি, ওগো খেলার গুরু,', 'কেমন খেলার ধারা।', 'চাও কি তুমি যেমন করে হল দিনের শুরু', 'তেমনি হবে সারা।', 'সেদিন ভোরে দেখেছিলাম প্রথম জেগে উঠে', 'নিরুদ্দেশের পাগল হাওয়ায় আগল গেছে টুটে,', 'কাজ-ভোলা সব খ্যাপার দলে তেমনি আবার জুটে', 'করবে দিশেহারা।', 'স্বপন-মৃগ ছুটিয়ে দিয়ে পিছনে তার ছুটে', 'তেমনি হব সারা।', 'বাঁধা পথের বাঁধন মেনে চলতি কাজের স্রোতে', 'চলতে দেবে নাকো?', 'সন্ধ্যাবেলায় জোনাক-জ্বালা বনের আঁধার হতে', 'তাই কি আমায় ডাকো?', 'সকল চিন্তা উধাও করে অকারণের টানে', 'অবুঝ ব্যথার চঞ্চলতা জাগিয়ে দিয়ে প্রাণে', 'থর্থরিয়ে কাঁপিয়ে বাতাস ছুটির গানে গানে', 'দাঁড়িয়ে কোথায় থাকো।', 'না জেনে পথ পড়ব তোমার বুকেরই মাঝখানে,', 'তাই আমারে ডাকো।', 'জানি জানি, তুমি আমার চাও না পূজার মালা', 'ওগো খেলার সাথি।', 'এই জনহীন অঙ্গনেতে গন্ধপ্রদীপ জ্বালা,', 'নয় আরতির বাতি।', 'তোমার খেলায় আমার খেলা মিলিয়ে দেব তবে', 'নিশীথিনীর স্তব্ধ সভায় তারার মহোৎসবে,', 'তোমার বীণার ধ্বনির সাথে আমার বাঁশির রবে', 'পূর্ণ হবে রাতি।', 'তোমার আলোয় আমার আলো মিলিয়ে খেলা হবে,', 'নয় আরতির বাতি।']
['পথ বাকি আর নাই তো আমার, চলে এলাম একা,', 'তোমার সাথে কই হল গো দেখা?', 'কুয়াশাতে ঘন আকাশ, ম্লান শীতের ক্ষণে', 'ফুল ঝরাবার বাতাস বেড়ায় কাঁপন-লাগা বনে।', 'সকল শেষের শিউলিটি  যেই ধুলায় হবে ধূলি,', 'সঙ্গিনীহীন পাখি যখন গান যাবে তার ভুলি,', 'হয়তো তুমি আপন-মনে আসবে সোনার রথে', 'শুকনো পাতা ঝরা ফুলের পথে।', 'পুলক লেগেছিল মনে পথের নূতন বাঁকে', 'হঠাৎ সেদিন কোন্ মধুরের ডাকে।', 'দূরের থেকে ক্ষণে-ক্ষণে রঙের আভাস এসে', 'গগন-কোণে চমক হেনে গেছে কোথায় ভেসে।', 'মনের ভুলে ভেবেছিলাম তুমিই বুঝি এলে', 'গন্ধরাজের গন্ধে তোমার গোপন মায়া মেলে --', 'হয়তো তুমি এসেছিলে, যায় নি আড়ালখানা,', 'চোখের দেখায় হয় নি প্রাণের জানা।', 'হয়তো সেদিন তোমার আঁখির ঘন তিমির ব্যেপে', 'অশ্রুজলের আবেশ গেছে কেঁপে।', 'হয়তো আমায় দেখেছিলে বাঁকিয়ে বাঁকা ভুরু,', 'বক্ষ তোমার করেছিল ক্ষণেক দুরু দুরু,', 'সেদিন হতে স্বপ্ন তোমার ভোরের আধো-ঘুমে', 'রঙিয়েছিল হয়তো ব্যথার রক্তিমকুঙ্কুমে --', 'আধেক-চাওয়ায় ভুলে-যাওয়ায় হয়েছে জাল বোনা', 'তোমায় আমায় হয় নি জানাশোনা।', 'তোমার পথের ধারে ধারে তাই এবারের মতো', 'রেখে গেলাম গান গাঁথিলাম যত।', 'মনের মাঝে বাজল যেদিন দূর চরণের ধ্বনি', 'সেদিন আমি গেয়েছিলাম তোমার আগমনী;', 'দখিন বাতাস ফেলেছে শ্বাস রাতের আকাশ ঘেরি,', 'সেদিন আমি গেয়েছি গান তোমার বিরহেরি;', 'ভোরের বেলায় অশ্রুভরা অধীর অভিমান', 'ভৈরবীতে জাগিয়েছিল গান।', 'এ গানগুলি তোমার বলে চিনবে কখনো কি?', 'ক্ষতি কী তায়, নাই চিনিলে সখী!', 'তবু তোমায় গাইতে হবে নাই তাহে সংশয়,', 'তোমার কন্ঠে বাজবে তখন আমার পরিচয় --', 'যারে তুমি বাসবে ভালো, আমার গানের সুরে', 'বরণ করে নিতে হবে সেই তব বন্ধুরে।', 'রোদন খুঁজে ফিরবে তোমার প্রাণের বেদনখানি,', 'আমার গানে মিলবে তাহার বাণী।', 'তোমার ফাগুন উঠবে জেগে, ভরবে আমের বোলে,', 'তখন আমি কোথায় যাব চলে।', 'পূর্ণ চাঁদের আসবে আসর, মুগ্ধ বসুন্ধরা,', 'বকুলবীথির ছায়াখানি মধুর মূর্ছাভরা --', 'হয়তো সেদিন বক্ষে তোমার মিলন-মালা গাঁথা,', 'হয়তো সেদিন ব্যর্থ আশায় সিক্ত চোখের পাতা --', 'সেদিন আমি আসব না তো নিয়ে আমার দান,', 'তোমার লাগি রেখে গেলেম গান।']
['আনমনা গো, আনমনা,', 'তোমার কাছে আমার বাণীর মালাখানি আনব না।', 'বার্তা আমার ব্যর্থ হবে,', 'সত্য আমার বুঝবে কবে?', 'তোমারো মন জানব না,', 'আন্মনা গো, আন্মনা।', 'লগ্ন যদি হয় অনুকূল মৌন মধুর সাঁঝে,', 'নয়ন তোমার মগ্ন যখন ম্লান আলোর মাঝে,', 'দেব তোমায় শান্ত সুরের সান্ত্বনা,', 'আনমনা গো, আনমনা।', 'জনশূন্য তটের পানে ফিরবে হাঁসের দল;', 'স্বচ্ছ নদীর জল', 'আকাশ-পানে রইবে পেতে কান', "বুকের তলে শুনবে ব'লে গ্রহতারার গান;", 'কুলায়-ফেরা পাখি', 'নীল আকাশের বিরামখানি রাখবে ডানায় ঢাকি;', 'বেণুশাখার অন্তরালে অস্তপারের রবি', 'আঁকবে মেঘে মুছবে আবার শেষ-বিদায়ের ছবি;', 'স্তব্ধ হবে দিনের বেলার ক্ষুব্ধ হাওয়ার দোলা,', 'তখন তোমার মন যদি রয় খোলা --', 'তখন সন্ধ্যাতারা', 'পায় যদি তার সাড়া', 'তোমার উদার আঁখিতারার পারে,', 'কনকচাঁপার গন্ধ-ছোঁওয়া বনের অন্ধকারে', 'ক্লান্তি-অলস ভাব্না যদি ফুল-বিছানো ভুঁয়ে', 'মেলিয়ে ছায়া এলিয়ে থাকে শুয়ে;', 'ছন্দে গাঁথা বাণী তখন পড়ব তোমার কানে', 'মন্দ মৃদুল তানে --', 'ঝিল্লি যেমন শালের বনে নিদ্রানীরব রাতে', 'অন্ধকারের জপের মালায় একটানা সুর গাঁথে।', 'একলা তোমার বিজন প্রাণের প্রাঙ্গণে', 'প্রান্তে বসে একমনে', 'এঁকে যাব আমার গানের আল্পনা', 'আনমনা গো, আনমনা।']
['মনে আছে কার দেওয়া সেই ফুল?', 'সে ফুল যদি শুকিয়ে গিয়ে থাকে', 'তবে তারে সাজিয়ে রাখাই ভুল --', 'মিথ্যে কেন কাঁদিয়ে রাখ তাকে।', 'ধুলায় তারি শান্তি তারি গতি,', 'এই সমাদর কোরো তাহার প্রতি --', 'সময় যখন গেছে তখন তারে', 'ভুলো একেবারে।', 'মাঘের শেষে নাগকেশরের ফুলে', 'আকাশে বয় মন-হারানো হাওয়া;', 'বনের বক্ষ উঠেছে আজ দুলে,', 'চামেলি ওই কার যেন পথ-চাওয়া।', 'ছায়ায় ছায়ায় কাদের কানাকানি,', 'চোখে-চোখে নীরব জানাজানি --', 'এ উৎসবে শুকনো ফুলের লাজ', 'ঘুচিয়ে দিয়ো আজ।', 'যদি-বা তার ফুরিয়ে থাকে বেলা,', 'মনে জেনো দুঃখ তাহে নাই;', 'করেছিল ক্ষণকালের খেলা,', 'পেয়েছিল ক্ষণকালের ঠাঁই।', 'অলকে সে কানের কাছে দুলি', 'বলেছিল নীরব কথাগুলি,', 'গন্ধ তাহার ফিরেছে পথ ভুলে', 'তোমার এলোচুলে।', 'সেই মাধুরী আজ কি হবে ফাঁকি।', 'লুকিয়ে সে কি রয় নি কোনোখানে।', 'কাহিনী তার থাকবে না আর বাকি', 'কোনো স্বপ্নে, কোনো গন্ধে গানে?', 'আরেক দিনের বনচ্ছায়ায় লিখা', 'ফিরবে না কি তাহার মরীচিকা।', 'অশ্রুতে তার আভাস দিবে নাকি', 'আরেক দিনের আঁখি।', 'নাহয় তাও লুপ্ত যদিই হয়,', 'তার লাগি শোক সেও তো সেই পথে।', 'এ জগতে সদাই ঘটে ক্ষয়,', 'ক্ষতি তবু হয় না কোনোমতে।', 'শুকিয়ে-পড়া পুষ্পদলের ধূলি', 'এ ধরণী যায় যদি বা ভুলি --', 'সেই ধুলারই বিস্মরণের কোলে', 'নতুন কুসুম দোলে।']
['মস্ত যে-সব কাণ্ড করি, শক্ত তেমন নয়;', 'জগৎ-হিতের তরে ফিরি বিশ্বজগৎময়।', 'সঙ্গীর ভিড় বেড়ে চলে; অনেক লেখাপড়া,', 'অনেক ভাষায় বকাবকি, অনেক ভাঙাগড়া।', 'ক্রমে ক্রমে জাল গেঁথে যায়, গিঁঠের পরে গিঁঠ', "মহল-'পরে মহল ওঠে, ইঁটের 'পরে ইঁট।", 'কীর্তিরে কেউ ভালো বলে , মন্দ বলে কেহ;', 'বিশ্বাসে কেউ কাছে আসে কেউ করে সন্দেহ।', 'কিছু খাঁটি, কিছু ভেজাল, মসলা যেমন জোটে,', "মোটের 'পরে একটা কিছু হয়ে ওঠেই ওঠে।", 'কিন্তু যে-সব ছোটো আশা করুণ অতিশয়,', 'সহজ বটে শুনতে লাগে, মোটেই সহজ নয়।', 'একটুকু সুখ গানের সুরে ফুলের গন্ধে মেশা', 'গাছের-ছারায়-স্বপ্ন-দেখা অবকাশের নেশা,', 'মনে ভাবি চাইলে পাব; যখন তারে চাহি,', 'তখন দেখি চঞ্চলা সে কোনোখানেই নাহি।', 'অরূপ অকূল বাষ্পমাঝে বিধি কোমর বেঁধে', 'আকাশটারে কাঁপিয়ে যখন সৃষ্টি দিলেন ফেঁদে', 'আদ্যযুগের খাটুনিতে পাহাড় হল উচ্চ', 'লক্ষযুগের স্বপ্নে পেলেন প্রথম ফুলের গুচ্ছ।', 'বহুদিন মনে ছিল আশা', 'ধরণীর এক কোণে', 'রহিব আপন-মনে;', 'ধন নয়, মান নয়, একটুকু বাসা', 'করেছিনু আশা।', 'গাছটির স্নিগ্ধ ছায়া, নদীটির ধারা,', 'ঘরে-আনা গোধূলিতে সন্ধ্যাটির তারা,', 'চামেলির গন্ধটুকু জানালার ধারে,', 'ভোরের প্রথম আলো জলের ওপারে।', 'তাহারে জড়ায়ে ঘিরে', 'ভরিয়া তুলিব ধীরে', 'জীবনের কদিনের কাঁদা আর হাসা;', 'ধন নয়, মান নয়, এইটুকু বাসা', 'করেছিনু আশা।', 'বহুদিন মনে ছিল আশা', 'অন্তরের ধ্যানখানি', 'লভিবে সম্পূর্ণ বাণী;', 'ধন নয়, মান নয়, আপনার ভাষা', 'করেছিনু আশা।', 'মেঘে মেঘে এঁকে যায় অস্তগামী রবি', 'কল্পনার শেষ রঙে সমাপ্তির ছবি,', 'আপন স্বপনলোক আলোকে ছায়ায়', 'রঙে রসে রচি দিব তেমনি মায়ায়।', 'তাহারে জড়ায়ে ঘিরে', 'ভরিয়া তুলিব ধীরে', 'জীবনের কদিনের কাঁদা আর হাসা।', 'ধন নয়, মান নয়, ধেয়ানের ভাষা', 'করেছিনু আশা।', 'বহুদিন মনে ছিল আশা', 'প্রাণের গভীর ক্ষুধা', 'পাবে তার শেষ সুধা;', 'ধন নয়, মান নয়, কিছু ভালোবাসা', 'করেছিনু আশা।', 'হৃদয়ের সুর দিয়ে নামটুকু ডাকা,', 'অকারণে কাছে এসে হাতে হাত রাখা,', 'দূরে গেলে একা বসে মনে মনে ভাবা,', 'কাছে এলে দুই চোখে কথা-ভরা আভা।', 'তাহারে জড়ায়ে ঘিরে', 'ভরিয়া তুলিব ধীরে', 'জীবনের কদিনের কাঁদা আর হাসা।', 'ধন নয়, মান নয়, কিছু ভালোবাসা', 'করেছিনু আশা।']
['গোলাপ বলে, ওগো বাতাস, প্রলাপ তোমার বুঝতে কে বা পারে,', 'কেন এসে ঘা দিলে মোর দ্বারে?', 'বাতাস বলে, ওগো গোলাপ, আমার ভাষা বোঝ বা নাই বোঝ,', 'আমি জানি কাহার পরশ খোঁজ;', 'সেই প্রভাতের আলো এল, আমি কেবল ভাঙিয়ে দিলাম ঘুম,', 'হে মোর কুসুম।', 'পাখি বলে, ওগো বাতাস, কী তুমি চাও বুঝিয়ে বলো মোরে,', 'কুলায় আমার দুলাও কেন ভোরে?', 'বাতাস বলে, ওগো পাখি, আমার ভাষা বোঝ বা নাই বোঝ,', 'আমি জানি তুমি কারে খোঁজ;', 'সেই আকাশে জাগল আলো, আমি কেবল দিনু তোমায় আনি', 'সীমাহীনের বাণী।', 'নদী বলে, ওগো বাতাস, বুঝতে নারি কী যে তোমার কথা,', 'কিসের লাগি এতই চঞ্চলতা ।', 'বাতাস বলে, ওগো নদী, আমার ভাষা বোঝ বা নাই বোঝ,', 'জানি তোমার বিলয় যেথা খোঁজ;', 'সেই সাগরের ছন্দ আমি এনে দিলাম তোমার বুকের কাছে,', 'তোমার ঢেউয়ের নাচে।', 'অরণ্য কয়, ওগো বাতাস, নাহি জানি বুঝি কি নাই বুঝি', 'তোমার ভাষায় কাহার চরণ পূজি।', 'বাতাস বলে, হে অরণ্য,আমার ভাষা বোঝ বা নাই বোঝ,', 'আমি জানি কাহার মিলন খোঁজ;', 'সেই বসন্ত এল পথে, আমি কেবল সুর জাগাতে পারি', 'তাহার পূর্ণতারই।', 'শুধায় সবে, ওগো বাতাস, তবে তোমার আপন কথা কী যে--', 'বলো মোদের কী চাও তুমি নিজে।', 'বাতাস বলে, আমি পথিক, আমার ভাষা বোঝ বা নাই বোঝ,', 'আমি বুঝি তোমরা কারে খোঁজ;', 'আমি শুধু যাই চলে আর সেই অজানার আভাস করি দান,', 'আমার শুধু গান।']
['তোমায় আমি দেখি নাকো, শুধু তোমার স্বপ্ন দেখি --', 'তুমি আমায় বারে বারে শুধাও, "ওগো, সত্য সে কি?\'', 'কী জানি গো, হয়তো বুঝি', 'তোমার মাঝে কেবল খুঁজি', 'এই জনমের রূপের তলে আর-জনমের ভাবের স্মৃতি।', 'হয়তো হেরি তোমার চোখে', 'আদিযুগের ইন্দ্রলোকে', 'শিশুচাঁদের পথ-ভোলানো পারিজাতের ছায়াবীথি।', 'এই কূলেতে ডাকি যখন সাড়া যে দাও সেই ওপারে,', 'পরশ তোমার ছাড়িয়ে কায়া বাজে মায়ার বীণার তারে।', 'হয়তো হবে সত্য তাই,', 'হয়তো তোমার স্বপন, আমার আপন মনের মত্ততাই।', 'আমি বলি স্বপ্ন যাহা তার চেয়ে কি সত্য আছে।', 'যে তুমি মোর দূরের মানুষ সেই তুমি মোর কাছের কাছে।', 'সেই তুমি আর নও তো বাঁধন,', 'স্বপ্নরূপে মুক্তিসাধন,', 'ফুলের সাথে তারার সাথে তোমার সাথে সেথায় মেলা।', 'নিত্যকালের  বিদেশিনী,', 'তোমায় চিনি, নাই বা চিনি,', 'তোমার লীলায় ঢেউ তুলে যায় কভু সোহাগ, কভু হেলা।', 'চিত্তে তোমার মূর্তি নিয়ে ভাবসাগরের খেয়ায় চড়ি।', 'বিধির মনের কল্পনারে আপন মনে নতুন গড়ি।', 'আমার কাছে সত্য তাই,', 'মন-ভরানো পাওয়ায় ভরা বাইরে-পাওয়ার ব্যর্থতাই।', 'আপনি তুমি দেখেছ কি আপন-মাঝে সত্য কী যে।', 'দিতে যদি চাও তা কারে, দিতে কি তাই পারো নিজে।', 'হয়তো তারে দুঃখদিনে', 'অগ্নি-আলোয় পাবে চিনে,', 'তখন তোমার নিবিড় বেদন নিবেদনের জ্বালবে শিখা।', 'অমৃত যে হয় নি মথন,', 'তাই তোমাতে এই অযতন;', 'তাই তোমারে ঘিরে আছে ছলন-ছায়ার কুহেলিকা।', 'নিত্যকালের আপন তোমায় লুকিয়ে বেড়ায় মিথ্যা সাজে,', 'ক্ষণে ক্ষণে ধরা পড়ে শুধু আমার স্বপন-মাঝে।', 'আমি জানি সত্য তাই --', 'মরণ-দুঃখে অমর জাগে, অমৃতেরই তত্ত্ব তাই।', 'পুষ্পমালার গ্রন্থিখানা অনাদরে পড়ুক ছিঁড়ে,', 'ফুরাক বেলা, জীর্ণ খেলা হারাক হেলাফেলার ভিড়ে।', 'ছল করে যা পিছু ডাকে', 'পিছন ফিরে চাস নে তাকে,', 'ডাকে না যে যাবার বেলায় যাস নে তাহার পিছে পিছে।', 'যাওয়া- আসা-পথের ধুলায়', 'চপল পায়ের চিহ্নগুলায়', "গ'নে গ'নে আপন মনে কাটাস নে দিন মিছে মিছে।", 'কী হবে তোর বোঝাই করে ব্যর্থ দিনের আবর্জনা;', 'স্বপ্ন শুধুই মর্তে অমর, আর সকলই বিড়ম্বনা।', 'নিত্য প্রাণের সত্য তাই --', 'প্রাণ দিয়ে তুই রচিস যারে, অসীম পথের পথ্য তাই।']
['১', 'হে সমুদ্র, স্তব্ধচিত্তে শুনেছিনু গর্জন তোমার', 'রাত্রিবেলা; মনে হল গাঢ় নীল নিঃসীম নিদ্রার', 'স্বপ্ন ওঠে কেঁদে কেঁদে। নাই, নাই তোমার সান্ত্বনা;', 'যুগ যুগান্তর ধরি নিরন্তর সৃষ্টির যন্ত্রণা', 'তোমার রহস্য-গর্ভে ছিন্ন করি কৃষ্ণ আবরণ', 'প্রকাশ সন্ধান করে। কত মহাদ্বীপ মহাবন', 'এ তরল রঙ্গশালে রূপে প্রাণে কত নৃত্যে গানে', 'দেখা দিয়ে কিছুকাল, ডুবে গেছে নেপথ্যের পানে', 'নিঃশব্দ গভীরে। হারানো সে চিহ্নহারা যুগগুলি', 'মূর্তিহীন ব্যর্থতায় নিত্য অন্ধ আন্দোলন তুলি', 'হানিছে তরঙ্গ তব। সব রূপ সব নৃত্য তার', 'ফেনিল তোমার নীলে বিলীন দুলিছে একাকার।', 'স্থলে তুমি নানা গান উৎক্ষেপে করেছ আবর্জন,', 'জলে তব এক গান -- অব্যক্তের অস্থির গর্জন।', '২', 'হে সমুদ্র, একা আমি মধ্যরাতে নিদ্রাহীন চোখে', 'কল্লোলমরুর মধ্যে দাঁড়াইয়া স্তব্ধ ঊর্ধ্বলোকে', 'চাহিলাম; শুনিলাম নক্ষত্রের রন্ধ্রে রন্ধ্রে বাজে', 'আকাশের বিপুল ক্রন্দন; দেখিলাম শূন্যমাঝে', 'আঁধারের আলোকব্যগ্রতা। কত শত মন্বন্তরে', 'কত জ্যোতির্লোক গূঢ় বহ্নিময় বেদনার ভরে', 'অস্ফুটের আচ্ছাদন দীর্ণ করি তীক্ষ্ন রশ্মিঘাতে', 'কালের বক্ষের মাঝে পেল স্থান প্রোজ্বল প্রভাতে', 'প্রকাশ-উৎসবদিনে। যুগসন্ধ্যা কবে এল তার,', 'ডুবে গেল অলক্ষ্যে অতলে। রূপনিঃস্ব হাহাকার', 'অদৃশ্য বুভুক্ষু ভিক্ষু ফিরিছে বিশ্বের তীরে তীরে,', 'ধুলায় ধুলায় তার আঘাত লাগিছে ফিরে ফিরে।', 'ছিল যা প্রদীপ্তরূপে নানা ছন্দে বিচিত্র চঞ্চল', 'আজ অন্ধ তরঙ্গের কম্পনে হানিছে শূন্যতল।', '৩', 'হে সমুদ্র, চাহিলাম আপন গহন চিত্তপানে;', 'কোথায় সঞ্চয় তার, অন্ত তার কোথায় কে জানে।', 'ওই শোনো সংখ্যাহীন সংজ্ঞাহীন অজানা ক্রন্দন', 'অমূর্ত আঁধারে ফিরে, অকারণে জাগায় স্পন্দন', 'বক্ষতলে। এক কালে ছিল রূপ, ছিল বুঝি ভাষা;', 'বিশ্বগীতিনির্ঝরের তীরে তীরে বুঝি কত বাসা', 'বেঁধেছিল কোন্ জন্মে - দুঃখে সুখে নানা বর্ণে রাঙি', 'তাহাদের রঙ্গমঞ্চ হঠাৎ পড়িল কবে ভাঙি', 'অতৃপ্ত আশার ধূলিস্তূপে। আকার হারালো তারা,', 'আবাস তাদের নাহি। খ্যাতিহারা সেই স্মৃতিহারা', 'সৃষ্টিছাড়া ব্যর্থ ব্যথা প্রাণের নিভৃত লীলাঘরে', 'কোণে কোণে ঘোরে শুধু মূর্তি-তরে, আশ্রয়ের তরে।', 'রাগে অনুরাগে যারা বিচিত্র আছিল কত রূপে,', 'আজ শূন্য দীর্ঘশ্বাস আঁধারে ফিরিছে চুপে চুপে।']
['মুক্তি নানা মূর্তি ধরি দেখা দিতে আসে নানা জনে --', 'এক পন্থা নহে।', 'পরিপূর্ণতার সুধা নানা স্বাদে ভুবনে ভুবনে', 'নানা স্রোতে বহে।', 'সৃষ্টি মোর সৃষ্টি-সাথে মেলে যেথা, সেথা পাই ছাড়া,', 'মুক্তি যে আমারে তাই সংগীতের মাঝে দেয় সাড়া,', 'সেথা আমি খেলা-খ্যাপা বালকের মতো লক্ষ্মীছাড়া', 'লক্ষ্যহীন নগ্ন নিরুদ্দেশ।', 'সেথা মোর চির নব, সেথা মোর চিরন্তন শেষ।', 'মাঝে মাঝে গানে মোর সুর আসে যে সুরে, হে গুণী,', 'তোমারে চিনায়।', 'বেঁধে দিয়ো নিজহাতে সেই নিত্য সুরের ফাল্গুনী', 'আমার বীণায়।', 'তা হলে বুঝিব আমি ধূলি কোন্ ছন্দে হয় ফুল', 'বসন্তের  ইন্দ্রজালে অরণ্যেরে করিয়া ব্যাকুল,', 'নব নব মায়াচ্ছায়া কোন্ নৃত্যে নিয়ত দোদুল', 'বর্ণ বর্ণ ঋতুর দোলায়।', 'তোমারি আপন সুর কোন্ তালে তোমারে ভোলায়।', 'যেদিন আমার গান মিলে যাবে তোমার গানের', 'সুরের ভঙ্গিতে', 'মুক্তির সংগমতীর্থ পাব আমি আমারি প্রাণের', 'আপন সংগীতে।', 'সেদিন বুঝিব মনে নাই নাই বস্তুর বন্ধন,', 'শূন্যে শূন্যে রূপ ধরে তোমারি এ বীণার স্পন্দন --', 'নেমে যাবে সব বোঝা, থেমে যাবে সকল ক্রন্দন,', 'ছন্দে তালে ভুলিব আপনা,', 'বিশ্বগীতপদ্মদলে স্তব্ধ হবে অশান্ত ভাবনা।', 'সঁপি দিব সুখ দুঃখ আশা ও নৈরাশ্য যত-কিছু', 'তব বীণাতারে --', 'ধরিবে গানের মূর্তি, একান্তে করিয়া মাথা নিচু', 'শুনিব তাহারে।', 'দেখিব তাদের যেথা ইন্দ্রধনু অকস্মাৎ ফুটে,', 'দিগন্তে বনের প্রান্তে উষার উত্তরী যেথা লুটে,', 'বিবাগী ফুলের গন্ধ মধ্যাহ্নে যেথায় যায় ছুটে --', 'নীড়ে-ধাওয়া পাখির ডানায়', 'সায়াহ্নগগন যেথা দিবসেরে বিদায় জানায়।', 'সেদিন আমার রক্তে শুনা যাবে দিবসরাত্রির', 'নৃত্যের নূপুর।', 'নক্ষত্র বাজাবে বক্ষে বংশীধ্বনি আকাশযাত্রীর', 'আলোকবেণুর।', 'সেদিন বিশ্বের তৃণ মোর অঙ্গে হবে রোমাঞ্চিত,', 'আমার হৃদয় হবে কিংশুকের রক্তিমালাঞ্ছিত;', 'সেদিন আমার মুক্তি, যবে হবে, হে চিরবাঞ্ছিত,', 'তোমার লীলায় মোর লীলা --', 'যেদিন তোমার সঙ্গে গীতরঙ্গে তালে তালে মিলা।']
['অন্ধ কেবিন আলোয় আঁধার গোলা,', 'বন্ধ বাতাস কিসের গন্ধে ঘোলা ।', 'মুখ ধোবার ওই ব্যাপারখানা দাঁড়িয়ে আছে সোজা,', 'ক্লান্ত চোখের বোঝা।', 'দুলছে কাপড় সনফ এ', 'বিজলি-পাখার হাওয়ার ঝাপট লেগে।', 'গায়ে গায়ে ঘেঁষে', 'জিনিসপত্র আছে কায়ক্লেশে।', 'বিছানাটা কৃপণ-গতিকের', 'অনিচ্ছাতে ক্ষণকালের সহায় পথিকের।', 'ঘরে আছে যে-কটা আসবাব', 'নিত্য যতই দেখি, ভাবি ওদের মুখের ভাব', 'নারাজ ভৃত্যসম--', 'পাশেই থাকে মম,', 'কোনোমতে করে কেবল কাজ-চলা-গোছ সেবা।', 'এমন ঘরে আঠারো দিন থাকতে পারে কেবা।', "কষ্ট ব'লে একটা দানব ছোট্টো খাঁচায় পুরে", 'নিয়ে চলে আমায় কত দূরে।', 'নীল আকাশে নীল সাগরে অসীম আছে বসে,', 'কী জানি কোন্ দোষে', 'ঠেলেঠুলে চেপেচুপে মোরে', 'সেখান হতে করেছে একঘরে।', 'হেনকালে ক্ষুদ্র দুখের ক্ষুদ্র ফাটল বেয়ে', 'কেমন করে এল হঠাৎ ধেয়ে', 'বিশ্বধরার বক্ষ হতে বিপুল দুখের প্রবল বন্যাধারা।', 'এক নিমেষে আমারে সে করলে আত্মহারা,', 'আনলে আপন বৃহৎ সান্ত্বনারে,', 'আনলে আপন গর্জনেতে ইন্দ্রলোকের অভয়-ঘোষণারে।', 'মহাদেবের তপের জটা হতে', 'মুক্তিমন্দাকিনী এল কূল-ডোবানো স্রোতে;', 'বললে আমায় চিত্ত ঘিরে ঘিরে_', 'ভস্ম আবার ফিরে পাবে জীবন-অগ্নিরে।', 'বললে -- আমি সুরলোকের অশ্রুজলের দান,', 'মরুর পাথর গলিয়ে ফেলে ফলাই অমর প্রাণ,', 'মৃত্যুজয়ের ডমরুরব শোনাই কলস্বরে,', 'মহাকালের তাণ্ডবতাল সদাই বাজাই উদ্দাম নির্ঝরে।', 'স্বপ্নসম টুটে', 'এই কেবিনের দেওয়াল গেল ছুটে।', 'রোগশয্যা মম', 'হল উদার কৈলাসেরই শৈলশিখর-সম।', 'আমার মনপ্রাণ', 'উঠল গেয়ে রুদ্রেরই জয়গান।', 'সুপ্তির জড়িমাঘোরে', 'তীরে থেকে তোরা ওরে', 'করেছিস ভয়', 'যে ঝড় সহসা কানে', 'বজ্রের গর্জন আনে--', '"নয়, নয়, নয়।\'', 'তোরা বলেছিলি তাকে,', '"বাঁধিয়াছি ঘর।', 'মিলেছে পাখির ডাকে', 'তরুর মর্মর।', 'পেয়েছি তৃষ্ণার জল,', 'ফলেছে ক্ষুধার ফল,', "ভাণ্ডারে হয়েছে ভরা লক্ষ্মীর সঞ্চয়।'", 'ঝড়, বিদ্যুতের ছন্দে', 'ডেকে ওঠে মেঘমন্দ্রে--', '"নয়, নয়, নয়।\'', 'সমুদ্রে আমার তরী;', 'আসিয়াছি ছিন্ন করি', 'তীরের আশ্রয়।', 'ঝড় বন্ধু তাই কানে', 'মাঙ্গল্যের মন্ত্র আনে--', '"জয়, জয়, জয়।\'', 'আমি-যে সে প্রচণ্ডেরে', 'করেছি বিশ্বাস--', 'তরীর পালে সে যে রে', 'রুদ্রেরই নিশ্বাস।', 'বলে সে বক্ষের কাছে,', '"আছে আছে, পার আছে,', "সন্দেহবন্ধন ছিঁড়ি লহ পরিচয়।'", 'বলে ঝড় অবিশ্রান্ত,', '"তুমি পান্থ, আমি পান্থ--', "জয়, জয়, জয়।'", 'যায় ছিঁড়ে, যায় উড়ে--', 'বলেছিলি মাথা খুঁড়ে,', '"এ দেখি প্রলয়।\'', 'ঝড় বলে,"ভয় নাই,', 'যাহা দিতে পারো তাই', "রয়, রয়, রয়।'", 'চলেছি সম্মুখ-পানে', 'চাহিব না পিছু।', 'ভাসিল বন্যার টানে', 'ছিল যত কিছু।', 'রাখি যাহা তাই বোঝা--', 'তারে খোওয়া, তারে খোঁজা,', 'নিত্যই গণনা তারে, তারি নিত্য ক্ষয়।', 'ঝড় বলে, "এ তরঙ্গে', 'যাহা ফেলে দাও রঙ্গে', "রয়, রয়, রয়।'", 'এ মোর যাত্রীর বাঁশি', 'ঝঞ্ঝার উদ্দাম হাসি', 'নিয়ে গাঁথে সুর--', 'বলে সে, "বাসনা-অন্ধ,', 'নিশ্চলশৃঙ্খলবদ্ধ', "দূর, দূর, দূর।'", 'গাহে, "পশ্চাতের কীর্তি,', 'সম্মুখের আশা', 'তার মধ্যে ফেঁদে ভিত্তি', 'বাঁধিস নে বাসা।', 'নে তোর মৃদঙ্গে শিখে', 'তরঙ্গের ছন্দটিকে,', 'বৈরাগীর নৃত্যভঙ্গি চঞ্চল সিন্ধুর।', 'যত লোভ-- যত শঙ্কা--', 'দাসত্বের জয়ডঙ্কা', "দূর, দূর, দূর।'", 'এসো গো ধ্বংসের নাড়া,', 'পথভোলা, ঘরছাড়া,', 'এসো গো দুর্জয়।', 'ঝাপটি মৃত্যুর ডানা', 'শূন্যে দিয়ে যাও হানা--', '"নয়, নয়, নয়।\'', 'আবেশের রসে মত্ত', 'আরামশয্যায়', 'বিজড়িত যে জড়ত্ব', 'মজ্জায় মজ্জায়--', 'কার্পণ্যের বন্ধ দ্বারে', 'সংগ্রহের অন্ধকারে', 'যে আত্মসংকোচ নিত্য গুপ্ত হয়ে রয়', 'হানো তারে হে নিঃশঙ্ক,', 'ঘোষুক তোমার শঙ্খ--', '"নয়, নয়, নয়।\'']
['আঁধারে প্রচ্ছন্ন ঘন বনে', 'আশঙ্কার পরশনে', 'হরিণের থরথর হৃৎপিণ্ড যেমন--', 'সেইমতো রাত্রি দ্বিপ্রহরে', 'শয্যা মোর ক্ষণতরে', 'সহসা কাঁপিল অকারণ।', 'পদধ্বনি, কার পদধ্বনি', 'শুনিনু তখনি।', 'মোর জন্মনক্ষত্রের অদৃশ্য জগতে', 'মোর ভাগ্য মোর তরে বার্তা লয়ে ফিরিছে কি পথে।', 'পদধ্বনি, কার পদধ্বনি।', 'অজানার যাত্রী কে গো। ভয়ে কেঁপে উঠিল ধরণী।', 'এই কি নির্মম সেই যে আপন চরণের তলে', 'পদে পদে চিরদিন', 'উদাসীন', 'পিছনের পথ মুছে চলে।', 'এ কি সেই নিত্যশিশু, কিছু নাহি চাহে--', 'নিজের খেলেনা চূর্ণ', 'ভাসাইছে অসম্পূর্ণ', 'খেলার প্রবাহে?', 'ভাঙিয়া স্বপ্নের ঘোর,', 'ছিঁড়ি মোর', 'শয্যায় বন্ধনমোহ, এ রাত্রিবেলায়', 'মোরে কি করিবে সঙ্গী প্রলয়ের ভাসান-খেলায়।', 'হোক তাই--', 'ভয় নাই, ভয় নাই,', 'এ খেলা খেলেছি বারম্বার', 'জীবনে আমার ।', 'জানি জানি-- ভাঙিয়া নূতন করে তোলা,', 'ভুলায়ে পূর্বের পথ অপূর্বের পথে দ্বার খোলা,', 'বাঁধন গিয়েছে যবে চুকে', 'তারি ছিন্ন রশিগুলি কুড়ায়ে কৌতুকে', 'বার বার গাঁথা হল দোলা।', 'নিয়ে যত মুহূর্তের ভোলা', 'চিরস্মরণের ধন', 'গোপনে হয়েছে আয়োজন।', 'পদধ্বনি, কার পদধ্বনি', 'চিরদিন শুনেছি এমনি', 'বারে বারে।', 'একি বাজে মৃত্যুসিন্ধুপারে।', 'একি মোর আপন বক্ষেতে।', 'ডাকে মোরে ক্ষণে ক্ষণে কিসের সংকেতে।', 'তবে কি হবেই যেতে।', 'সব বন্ধ করিব ছেদন?', 'ওগো কোন্ বন্ধু তুমি, কোন্ সঙ্গী দিতেছ বেদন', 'বিচ্ছেদের তীর হতে।', 'তরী কি ভাসাব স্রোতে।', 'হে বিরহী,', 'আমার অন্তরে দাও কহি', 'ডাকো মোরে কী খেলা খেলাতে', 'আতঙ্কিত নিশীথবেলাতে?', 'বারে বারে দিয়েছ নিঃসঙ্গ করি--', 'এ শূন্য প্রাণের পাত্র কোন্ সঙ্গসুধা দিয়ে ভরি', 'তুলে নেবে মিলন-উৎসবে।', 'সূর্যাস্তের পথ দিয়ে যবে', 'সন্ধ্যাতারা উঠে আসে নক্ষত্রসভায়,', 'প্রহর না যেতে যেতে', 'কী সংকেতে', 'সব সঙ্গ ফেলে রেখে অস্তপথে ফিরে চলে যায়।', 'সেও কি এমনি', 'শোনে পদধ্বনি।', 'তারে কি বিরহী', 'বলে কিছু দিগন্তের অন্তরালে রহি।', 'পদধ্বনি, কার পদধ্বনি।', 'দিনশেষে', 'কম্পিত বক্ষের মাঝে এসে', 'কী শব্দে ডাকিছে কোন্ অজানা রজনী।']
['খুঁজতে যখন এলাম সেদিন কোথায় তোমার গোপন অশ্রুজল,', 'সে পথ আমায় দাও নি তুমি বলে।', 'বাহির-দ্বারে অধীর খেলা, ভিড়ের মাঝে হাসির কোলাহল,', 'দেখে এলেম চলে।', 'এই ছবি মোর ছিল মনে--', 'নির্জনমন্দিরের কোণে', 'দিনের অবসানে', 'সন্ধ্যাপ্রদীপ আছে চেয়ে ধ্যানের চোখে সন্ধ্যাতারার পানে।', 'নিভৃত ঘর কাহার লাগি', 'নিশীত-রাতে রইল জাগি,', 'খুলল না তার দ্বার।', 'হে চঞ্চলা, তুমি বুঝি', 'আপনিও পথ পাও নি খুঁজি,', 'তোমার কাছে সে ঘর অন্ধকার।', 'জানি তোমার নিকুঞ্জে আজ পলাশ-শাখায় রঙের নেশা লাগে,', 'আপন গন্ধে বকুল মাতোয়ারা।', 'কাঙাল সুরে দখিন বাতাস বনে বনে গুপ্ত কী ধন মাগে,', 'বেড়ায় নিদ্রাহারা।', 'হায় গো তুমি জান না যে', 'তোমার মনের তীর্থমাঝে', 'পূজা হয় নি আজও।', 'দেব্তা তোমার বুভুক্ষিত, মিথ্যা-ভূষায় কী সাজ তুমি সাজো।', 'হল সুখের শয়ন পাতা,', 'কণ্ঠহারের মানিক গাঁথা,', 'প্রমোদ-রাতের গান,', 'হয় নি কেবল চোখের জলে', 'লুটিয়ে মাথা ধুলার তলে', 'আপন-ভোলা সকল-শেষের দান।', "ভোলাও যখন তখন সে কোন্ মায়ার ঢাকা পড়ে তোমার 'পরে --", 'ভুলবে যখন তখন প্রকাশ পাবে;', 'উষার মতো অমল হাসি জাগবে তোমার আঁখির নীলাম্বরে', 'গভীর অনুভাবে।', 'ভোগ সে নহে, নয় বাসনা,', 'নয় আপনার উপাসনা,', 'নয়কো অভিমান--', 'সরল প্রেমের সহজ প্রকাশ, বাইরে যে তার নাই রে পরিমাণ।', 'আপন প্রাণের চরম কথা', 'বুঝবে যখন, চঞ্চলতা', 'তখন হবে চুপ।', 'তখন দুঃখসাগর-তীরে', 'লক্ষ্মী উঠে আসবে ধীরে', 'রূপের কোলে পরম অপরূপ।']
['হে অশেষ, তব হাতে শেষ', 'ধরে কী অপূর্ব বেশ,', 'কী মহিমা।', 'জ্যোতির্হীন সীমা', 'মৃত্যুর অগ্নিতে জ্বলি', 'যায় গলি,', 'গড়ে তোলে অসীমের অলংকার।', 'হয় সে অমৃতপাত্র, সীমার ফুরালে অহংকার।', 'শেষের দীপালিরাত্রে,হে অশেষ,', 'অমা-অন্ধকার-রন্ধ্রে দেখা যায় তোমার উদ্দেশ।', 'ভোরের বাতাসে', 'শেফালি ঝরিয়া পড়ে ঘাসে,', 'তারাহারা রাত্রির বীণার', 'চরম ঝংকার।', 'যামিনীর তন্দ্রাহীন দীর্ঘ পথ ঘুরি', 'প্রভাত-আকাশে চন্দ্র, করুণ মাধুরী', 'শেষ করে যায় তার', 'উদয়সূর্যের পানে শান্ত নমস্কার।', 'যখন কর্মের দিন', 'ম্লান ক্ষীণ', 'গোষ্ঠ-চলা ধেনুসম সন্ধ্যার সমীরে', 'চলে ধীরে আঁধারের তীরে --', 'তখন সোনার পাত্র হতে', 'কী অজস্র স্রোতে', 'তাহারে করাও স্নান অন্তিমের সৌন্দর্যধারায়।', 'যখন বর্ষার মেঘ নিঃশেষে হারায়', 'বর্ষণের সকল সম্বল,', 'শরতে শিশুর জন্ম দাও তারে শুভ্র সমুজ্জল।', 'হে অশেষ, তোমার অঙ্গনে', 'ভারমুক্ত তার সাথে ক্ষণে ক্ষণে', 'খেলায় রঙের খেলা,', 'ভাসায়ে আলোর ভেলা,', 'বিচিত্র করিয়া তোল তার শেষ বেলা।', 'ক্লান্ত আমি তারি লাগি, অন্তর তৃষিত --', 'কত দূরে আছে সেই খেলাভরা মুক্তির অমৃত।', 'বধূ যথা গোধূলিতে শেষ ঘট ভরে', 'বেণুচ্ছায়াঘন পথে অন্ধকারে ফিরে যায় ঘরে,', 'সেই মতো, হে সুন্দর, মোর অবসান', 'তোমার মাধুরী হতে', 'সুধাস্রোতে', 'ভরে নিতে চায় তার দিনান্তের গান।', 'হে ভীষণ, তব স্পর্শঘাত', 'অকস্মাৎ', 'মোর গূঢ় চিত্ত হতে কবে', 'চরম বেদনা-উৎস মুক্ত করি অগ্নিমহোৎসবে', 'অপূর্ণের যত দুঃখ যত অসম্মান', 'উচ্ছ্বসিত রুদ্র হাস্যে করি দিবে শেষ দীপ্যমান।']
['দোসর আমার, দোসর ওগো, কোথা থেকে', 'কোন্ শিশুকাল হতে আমায় গেলে ডেকে।', 'তাই তো আমি চিরজনম একলা থাকি,', 'সকল বাঁধন টুটল আমার, একটি কেবল রইল বাকি --', 'সেই তো তোমার ডাকার বাঁধন, অলখ ডোরে', 'দিনে দিনে বাঁধল মোরে।', 'দোসর ওগো, দোসর আমার, সে ডাক তব', 'কত ভাষায় কয় যে কথা নব নব।', 'চমকে উঠে ছুটি যে তাই বাতায়নে,', 'সকল কাজে বাধা পড়ে, বসে থাকি আপন-মনে--', 'পারের পাখি আকাশে ধায় উধাও গানে', 'চেয়ে থাকি তাহার পানে।', 'দোসর আমার,দোসর ওগো, যে বাতাসে', 'বসন্ত তার পুলক জাগায় ঘাসে ঘাসে,', 'ফুল-ফোটানো তোমার লিপি সেই কি আনে।', 'গুঞ্জরিয়া মর্মরিয়া কী বলে যায় কানে কানে,', 'কে যেন তা বোঝে আমার বক্ষতলে,', 'ভাসে নয়ন অশ্রুজলে।', 'দোসর ওগো, দোসর আমার, কোন্ সুদূরে', 'ঘরছাড়া মোর ভাব্না-বাউল বেড়ায় ঘুরে।', 'তারে যখন শুধাই, সে তো কয় না কথা,', 'নিয়ে আসে স্তব্ধ গভীর নীলাম্বরের নীরবতা।', 'একতারা তার বাজায় কভু গুন্গুনিয়ে,', 'রাত কেটে যায় তাই শুনিয়ে।', 'দোসর ওগো, দোসর আমার, উঠল হাওয়া--', 'এবার তবে হোক আমাদের তরী বাওয়া।', 'দিনে দিনে পূর্ণ হল ব্যথায় বোঝা,', 'তীরে তীরে ভাঙন লাগে, মিথ্যে কিসের বাসা খোঁজা।', 'একে একে সকল রশি গেছে খুলে,', 'ভাসিয়ে এবার দাও অকূলে।', 'দোসর ওগো, দোসর আমার, দাও-না দেখা--', 'সময় হল, একার সাথে মিলুক একা।', 'নিবিড় নীরব অন্ধকারে রাতের বেলায়', 'অনেক দিনের দূরের ডাকা পূর্ণ করো কাছের খেলায়--', 'তোমায় আমায় নতুন পালা হোক-না এবার', 'হাতে হাতে দেবার নেবার।']
['পারের ঘাটা পাঠালো তরী ছায়ার পাল তুলে,', 'আজি আমার প্রাণের উপকূলে।', 'মনের মাঝে কে কয় ফিরে ফিরে--', 'বাঁশির সুরে ভরিয়া দাও গোধূলি-আলোটিরে।', 'সাঁঝের হাওয়া করুণ হোক দিনের অবসানে', 'পাড়ি দেবার গানে।', 'সময় যদি এসেছে তবে সময় যেন পাই', 'নিভৃত খনে আপন-মনে গাই।', 'আভাস যত বেড়ায় ঘুরে মনে--', 'অশ্রুঘন কুহেলিকায় লুকায় কোণে কোণে--', 'আজিকে তারা পড়ুক ধরা, মিলুক পূরবীতে', 'একটি সংগীতে।', 'সন্ধ্যা মম,কোন্ কথাটি প্রাণের কথা তব --', 'আমার গানে, বলো, কী আমি কব।', 'দিনের শেষে যে ফুল পড়ে ঝরে', 'তাহারি শেষ নিশ্বাসে কি বাঁশিটি নেব ভরে?', 'অথবা বসে বাঁধিব সুর যে তারা ওঠে রাতে', 'তাহারি মহিমাতে।', 'সন্ধ্যা মম, যে পার হতে ভাসিল মোর তরী', 'গাব কি আজি বিদায়গান ওরই।', 'অথবা সেই অদেখা দূর পারে', 'প্রাণের চিরদিনের আশা পাঠাব অজানারে?', 'বলিব -- যত হারানো বাণী তোমার রজনীতে', 'চলিনু খুঁজে নিতে।']
['আকাশ-ভরা তারার মাঝে আমার তারা কই।', 'ওই হবে কি ওই।', 'রাঙা আভার আভাস-মাঝে, সন্ধ্যারবির রাগে', 'সিন্ধুপারের ঢেউয়ের ছিটে ওই যাহারে লাগে,', 'ওই যে লাজুক আলোখানি, ওই যে গো নামহারা,', 'ওই কি আমার হবে আপন তারা।', 'জোয়ার ভাঁটার স্রোতের টানে আমার বেলা কাটে', 'কেবল ঘাটে ঘাটে।', 'এমনি করে পথে পথে অনেক হল খোঁজা,', 'এমনি করে হাটে হাটে জমল অনেক বোঝা --', 'ইমনে আজ বাঁশি বাজে, মন যে কেমন করে', 'আকাশে মোর আপন  তারায় ভরে।', 'দূরে এসে তার  ভাষা কি ভুলেছি কোন্ খনে?', 'পড়বে না কি মনে?', 'ঘরে ফেরার প্রদীপ আমার রাখল কোথায় জ্বেলে', 'পথে-চাওয়া করুণ চোখের কিরণখানি মেলে।', 'কোন্ রাতে যে মেটাবে মোর তপ্ত দিনের তৃষা,', 'খুঁজে খুঁজে পাব না তার দিশা?', 'ক্ষণে ক্ষণে কাজের মাঝে দেয় নি কি দ্বার নাড়া--', 'পাই নি কি তার সাড়া।', 'বাতায়নের মুক্তপথে স্বচ্ছ শরৎ-রাতে', 'তার আলোটি মেশে নি কি মোর স্বপনের সাথে।', 'হঠাৎ তারি সুরখানি কি ফাগুন-হাওয়া বেয়ে', "আসে নি মোর গানের 'পরে ধেয়ে।", 'কানে কানে কথাটি তার অনেক সুখে দুখে', 'বেজেছে মোর বুকে।', 'মাঝে মাঝে তারি বাতাস আমার পালে এসে', 'নিয়ে গেছে হঠাৎ আমায় আন্মনাদের দেশে--', 'পথ-হারানো বনের ছায়ায় কোন্ মায়াতে ভুলে', 'গেঁথেছি হার নাম-না-জানা ফুলে।', 'আমার তারার মন্ত্র নিয়ে এলেম ধরাতলে', 'লক্ষ্যহারার দলে।', 'বাসায় এল পথের হাওয়া, কাজের মাঝে খেলা,', 'ভাসল ভিড়ের মুখর স্রোতে একলা প্রাণের ভেলা,', 'বিচ্ছেদেরই লাগল বাদল মিলন-ঘন রাতে', 'বাঁধনহারা শ্রাবণ-ধারাপাতে।', 'ফিরে যাবার সময় হল তাই তো চেয়ে রই--', 'আমার তারা কই?', 'গভীর রাতে প্রদীপগুলি নিবেছে এই পারে,', 'বাসাহারা গন্ধ বেড়ায় বনের অন্ধকারে,', 'সুর ঘুমালো নীরব নীড়ে, গান হল মোর সারা--', 'কোন্ আকাশে আমার আপন তারা।']
['বলেছিনু "ভুলিব না\' যবে তব ছলছল আঁখি', 'নীরবে চাহিল মুখে।    ক্ষমা কোরো যদি ভুলে থাকি।', "সে যে বহুদিন হল।    সেদিনের চুম্বনের 'পরে", 'কত নববসন্তের মাধবীমঞ্জরী থরে থরে', 'শুকায়ে পড়িয়া গেছে; মধ্যাহ্নের কপোতকাকলি', "তারি 'পরে ক্লান্ত ঘুম চাপা দিয়ে এল গেল চলি", 'কতদিন ফিরে ফিরে।    তব কালো নয়নের দিঠি', 'মোর প্রাণে লিখেছিল প্রথম প্রেমের সেই চিঠি', "লজ্জাভয়ে; তোমার সে হৃদয়ের স্বাক্ষরের 'পরে", 'চঞ্চল আলোকছায়া কত কাল প্রহরে প্রহরে', 'বুলায়ে গিয়েছে তুলি, কত সন্ধ্যা দিয়ে গেছে এঁকে', "তারি 'পরে সোনার বিস্মৃতি, কত রাত্রি গেছে রেখে", 'অস্পষ্ট রেখার জালে আপনার স্বপনলিখন', 'তাহারে আচ্ছন্ন করি।    প্রতিমুহূর্তটি প্রতিক্ষণ', 'বাঁকাচোরা নানা চিত্রে চিন্তাহীন বালকের প্রায়', 'আপনার স্মৃতিলিপি চিত্তপটে এঁকে এঁকে যায়,', 'লুপ্ত করি পরস্পরে বিস্মৃতির জাল দেয় বুনে।', 'সেদিনের ফাল্গুনের বাণী যদি আজি এ ফাল্গুনে', 'ভুলে থাকি, বেদনার দীপ হতে কখন নীরবে', 'অগ্নিশিখা নিবে গিয়ে থাকে যদি, ক্ষমা কোরো তবে।', 'তবু জানি, একদিন তুমি দেখা দিয়েছিলে বলে', 'গানের ফসল মোর এ জীবনে উঠেছিল ফলে,', 'আজও নাই শেষ; রবির আলোক হতে একদিন', 'ধ্বনিয়া তুলেছে তার মর্মবাণী, বাজায়েছে বীন', 'তোমার আঁখির আলো।    তোমার পরশ নাহি আর,', 'কিন্তু কী পরশমণি রেখে গেছ অন্তরে আমার --', 'বিশ্বের অমৃতছবি আজিও তো দেখা দেয় মোরে', "ক্ষণে ক্ষণে -- অকারণ আনন্দের সুধাপাত্র ভ'রে", 'আমারে করায় পান। ক্ষমা কোরো যদি ভুলে থাকি।', 'তবু জানি একদিন তুমি মোরে নিয়েছিলে ডাকি', 'হৃদিমাঝে; আমি তাই আমার ভাগ্যেরে ক্ষমা করি --', 'যত দুঃখে যত শোকে দিন মোর দিয়েছে সে ভরি', 'সব ভুলে গিয়ে। পিপাসার জলপাত্র নিয়েছে সে', 'মুখ হতে, কতবার  ছলনা করেছে হেসে হেসে,', 'ভেঙেছে বিশ্বাস, অকস্মাৎ ডুবায়েছে ভরা তরী', 'তীরের সম্মুখে নিয়ে এসে -- সব তার ক্ষমা করি।', 'আজ তুমি আর নাই, দূর হতে গেছ তুমি দূরে,', 'বিধুর হয়েছে সন্ধ্যা মুছে-যাওয়া তোমার সিন্দুরে,', 'সঙ্গীহীন এ জীবন শূন্যঘরে হয়েছে শ্রীহীন,', 'সব মানি -- সব চেয়ে মানি তুমি ছিলে একদিন।']
['দুঃখ, তব যন্ত্রণায় যে দুর্দিনে চিত্ত উঠে ভরি', 'দেহে মনে চতুর্দিকে তোমার প্রহরী', 'রোধ করে বাহিরের সান্ত্বনার দ্বার,', 'সেইক্ষণে প্রাণ আপনার', 'নিগূঢ় ভাণ্ডার হতে গভীর সান্ত্বনা', 'বাহির করিয়া আনে; অমৃতের কণা', 'গলে আসে অশ্রুজলে;', 'সে আনন্দ দেখা দেয় অন্তরের তলে', 'যে আপন পরিপূর্ণতায়', 'আপন করিয়া লয় দুঃখবেদনায়।', 'তখন সে মহা-অন্ধকারে', 'অনির্বাণ আলোকের পাই দেখা অন্তরমাঝারে।', 'তখন বুঝিতে পারি আপনার মাঝে', 'আপন অমরাবতী চিরদিন গোপনে বিরাজে।']
['জন্ম হয়েছিল তোর সকলের কোলে', 'আনন্দকল্লোলে।', 'নীলাকাশ, আলো, ফুল, পাখি,', 'জননীর আঁখি,', 'শ্রাবণের বৃষ্টিধারা, শরতের শিশিরের কণা,', 'প্রাণের প্রথম অভ্যর্থনা।', 'জন্ম সেই', 'এক নিমিষেই', 'অন্তহীন দান,', 'জন্ম সে যে গৃহমাঝে গৃহীরে আহ্বান।', 'মৃত্যু তোর হোক দূরে নিশীথে নির্জনে,', 'হোক সেই পথে যেথা সমুদ্রের তরঙ্গগর্জনে', 'গৃহহীন পথিকেরই', 'নৃত্যছন্দে নিত্যকাল বাজিতেছে ভেরী;', 'অজানা অরণ্যে যেথা উঠিতেছে উদাস মর্মর,', 'বিদেশের বিবাগী নির্ঝর', 'বিদায়-গানের তালে হাসিয়া বাজায় করতালি;', 'যেথায় অপরিচিত নক্ষত্রের আরতির থালি', 'চলিয়াছে অনন্তের মন্দির-সন্ধানে,', 'পিছু ফিরে চাহিবার কিছু যেথা নাই কোনোখানে।', 'দুয়ার রহিবে খোলা; ধরিত্রীর সমুদ্র-পর্বত', 'কেহ ডাকিবে না কাছে, সকলেই দেখাইবে পথ।', 'শিয়রে নিশীথরাত্রি রহিবে নির্বাক্,', 'মৃত্যু সে যে পথিকের ডাক।']
['কাঁকনজোড়া এনে দিলেম যবে', 'ভেবেছিলেম হয়তো খুশি হবে।', "তুলে তুমি নিলে হাতের 'পরে,", 'ঘুরিয়ে তুমি দেখলে ক্ষণেক-তরে,', 'পরেছিলে হয়তো গিয়ে ঘরে,', 'হয়তো বা তা রেখেছিলে খুলে।', 'এলে যেদিন বিদায় নেবার রাতে', 'কাঁকন-দুটি দেখি নাই তো হাতে,', 'হয়তো এলে ভুলে।', 'দেয় যে জনা কী দশা পায় তাকে।', 'দেওয়ার কথা কেনই মনে রাখে।', 'পাকা যে ফল পড়ল মাটির টানে', 'শাখা আবার চায় কি তাহার পানে।', 'বাতাসেতে উড়িয়ে-দেওয়া গানে', 'তারে কি আর স্মরণ করে পাখি।', 'দিতে যারা জানে এ সংসারে', 'এমন করেই তারা দিতে পারে', 'কিছু না রয় বাকি।', 'নিতে যারা জানে তারাই জানে,', 'বোঝে তারা মূল্যটি কোন্খানে।', 'তারাই জানে বুকের রত্নহারে', 'সেই মণিটি কজন দিতে পারে', 'হৃদয় দিয়ে দেখিতে হয় যারে --', 'যে পায় তারে পায় সে অবহেলে।', 'পাওয়ার মতন পাওয়া যারে কহে', 'সহজ বলেই সহজ তাহা নহে,', 'দৈবে তারে মেলে।', 'ভাবি যখন ভেবে না পাই তবে', 'দেবার মতো কী আছে এই ভবে।', 'কোন্ খনিতে কোন্ ধনভাণ্ডারে', 'সাগরতলে কিম্বা সাগরপারে', 'যক্ষরাজের লক্ষমণির হারে', 'যা আছে তা কিছুই তো নয় প্রিয়ে!', 'তাই তো বলি যা কিছু মোর দান', 'গ্রহণ করেই করবে মূল্যবান', 'আপন হৃদয় দিয়ে।']
['এবারের মতো করো শেষ', 'প্রাণে যদি পেয়ে থাকো চরমের পরম উদ্দেশ;', 'যদি অবসান সুমধুর', 'আপন বীণার তারে সকল বেসুর', 'সুরে বেঁধে তুলে থাকে;', 'অস্তরবি যদি তোরে ডাকে', 'দিনেরে মাভৈঃ বলে যেমন সে ডেকে নিয়ে যায়', 'অন্ধকার অজানায়;', 'সুন্দরের শেষ অর্চনায়', 'আপনার রশ্মিচ্ছটা সম্পূর্ণ করিয়া দেয় সারা;', 'যদি সন্ধ্যাতারা', 'অসীমের বাতায়নতলে', 'শান্তির প্রদীপশিখা দেখায় কেমন করে জ্বলে;', 'যদি রাত্রি তার', 'খুলে দেয় নীরবের দ্বার,', 'নিয়ে যায় নিঃশব্দ সংকেতে ধীরে ধীরে', 'সকল বাণীর শেষ সাগরসংগম-তীর্থ-তীরে;', 'সেই শতদল হতে যদি গন্ধ পেয়ে থাকো তার', 'মানসসরসে যাহা শেষ অর্ঘ্য, শেষ নমস্কার।']
['ক্ষমা কোরো, যদি গর্বভরে', 'মনে মনে ছবি দেখি -- মোর কাব্যখানি লয়ে করে', 'দূর ভাবী শতাব্দীর অয়ি সপ্তদশী', 'একেলা পড়িছ তব বাতায়নে বসি।', 'আকাশেতে শশী', 'ছন্দের ভরিয়া রন্ধ্র ঢালিছে গভীর নীরবতা', 'কথার অতীত সুরে পূর্ণ করি কথা;', 'হয়তো উঠিছে বক্ষ নেচে --', 'হয়তো ভাবিছ,"যদি থাকিত সে বেঁচে,', "আমারে বাসিত বুঝি ভালো।'", 'হয়তো বলিছ মনে,"সে নাহি আসিবে আর কভু,', 'তারি লাগি তবু', "মোর বাতায়নতলে আজ রাত্রে জ্বালিলাম আলো।'"]
['সেই ভালো, প্রতি যুগ আনে না আপন অবসান,', 'সম্পূর্ণ করে না তার গান;', 'অতৃপ্তির দীর্ঘশ্বাস রেখে দিয়ে যায় সে বাতাসে।', 'তাই যবে পরযুগে বাঁশির উচ্ছ্বাসে', 'বেজে ওঠে গানখানি', 'তার মাঝে সুদূরের বাণী', 'কোথায় লুকায়ে থাকে, কী বলে সে বুঝিতে কে পারে;', 'যুগান্তরের ব্যথা প্রত্যহের ব্যথার মাঝারে', 'মিলায় অশ্রুর বাষ্পজল;', 'অতীতের সূর্যাস্তের কাল', 'আপনার সকরুণ বর্ণচ্ছটা মেলে', 'মৃত্যুর ঐশ্বর্য দেয় ঢেলে,', 'নিমেষের বেদনারে করে সুবিপুল।', 'তাই বসন্তের ফুল', 'নাম-ভুলে-যাওয়া', 'প্রেয়সীর নিশ্বাসের হাওয়া', 'যুগান্তর-সাগরের দ্বীপান্তর হতে বহি আনে।', 'যেন কী অজানা ভাষা মিশে যায় প্রণয়ীর কানে', 'পরিচিত ভাষাটির সাথে,', 'মিলনের রাতে।']
['গানগুলি বেদনার খেলা যে আমার,', 'কিছুতে ফুরায় না সে আর।', 'যেখানে স্রোতের জল পীড়নের পাকে', 'আবর্তে ঘুরিতে থাকে', 'সূর্যের কিরণ সেথা নৃত্য করে,', 'ফেনপুঞ্জ স্তরে স্তরে', 'দিবারাতি', 'রঙের খেলায় ওঠে মাতি।', 'শিশু রুদ্র হাসে খলখল,', 'দোলে টলমল', 'লীলাভরে।', 'প্রচণ্ডের সৃষ্টিগুলি প্রহরে প্রহরে', 'ওঠে পড়ে আসে যায় একান্ত হেলায়,', 'নিরর্থ খেলায়।', 'গানগুলি সেইমত বেদনার খেলা যে আমার,', 'কিছুতে ফুরায় না সে আর।']
['শীতের হাওয়া হঠাৎ ছুটে এল', 'গানের বেলা শেষ না হতে হতে?', 'মনের কথা ছড়িয়ে এলোমেলো', 'ভাসিয়ে দিল শুকনো পাতার স্রোতে।', 'মনের কথা যত', 'উজান তরীর মতো;', 'পালে যখন হাওয়ার বলে', 'মরণ-পারে নিয়ে চলে,', 'চোখের জলের স্রোত যে তাদের টানে', 'পিছু ঘাটের পানে --', 'যেথায় তুমি, প্রিয়ে,', 'একলা বসে আপন-মনে', 'আঁচল মাথায় দিয়ে।', 'ঘোরে তারা শুকনো পাতার পাকে', 'কাঁপন-ভরা হিমের বায়ুভরে।', 'ঝরা ফুলের পাপড়ি তাদের ঢাকে --', "লুটায় কেন মরা ঘাসের 'পরে।", 'হল কি দিন সারা।', 'বিদায় নেবে তারা?', 'এবার বুঝি কুয়াশাতে', 'লুকিয়ে তারা পোউষ-রাতে', 'ধুলার ডাকে সাড়া দিতে চলে --', 'যেথায় ভূমিতলে', 'একলা তুমি, প্রিয়ে,', 'বসে আছ আপন-মনে', 'আঁচল মাথায় দিয়ে?', 'মন যে বলে, নয় কখনোই নয় --', 'ফুরায়নি তো, ফুরাবার এই ভান।', 'মন যে বলে -- শুনি আকাশময়', 'যাবার মুখে ফিরে আসার গান।', 'শীর্ণ শীতের লতা', 'আমার মনের কথা', 'হিমের রাতে লুকিয়ে রাখে', 'নগ্ন শাখার ফাঁকে ফাঁকে,', 'ফাল্গুনেতে ফিরিয়ে দেবে ফুলে', 'তোমার চরণমূলে --', 'যেথায় তুমি, প্রিয়ে,', 'একলা বসে আপন মনে', 'আঁচল মাথায় দিয়ে।']
['অনেক দিনের কথা সে যে অনেক দিনের কথা;', 'পুরানো এই ঘাটের ধারে', 'ফিরে এল কোন্ জোয়ারে', 'পুরানো সেই কিশোর প্রেমের করুণ ব্যাকুলতা?', 'সে যে        অনেক দিনের কথা।', 'আজকে মনে পড়েছে সেই নির্জন অঙ্গন।', 'সেই প্রদোষের অন্ধকারে', 'এল আমার অধর-পারে', 'ক্লান্ত ভীরু পাখির মতো কম্পিত চুম্বন।', 'সেদিন      নির্জন অঙ্গন।', 'তখন জানা ছিল না তো ভালোবাসার ভাষা --', 'যেন প্রথম দখিন বায়ে', 'শিহর লেগেছিল গায়ে,', 'চাঁপাকুঁড়ির বুকের মাঝে অস্ফুট কোন্ আশা,', 'সে যে       অজানা কোন্ ভাষা।', 'সেই সেদিনের আসাযাওয়া, আধেক জানাজানি,', 'হঠাৎ হাতে হাতে ঠেকা,', 'বোবা চোখের চেয়ে দেখা,', 'মনে পড়ে ভীরু হিয়ার না-বলা সেই বাণী --', 'সেই       আধেক জানাজানি।', 'এই জীবনে সেই তো আমার প্রথম ফাগুন মাস।', 'ফুটল না তার মুকুলগুলি,', 'শুধু তারা হাওয়ায় দুলি', 'অবেলাতে ফেলে গেছে চরম দীর্ঘশ্বাস --', 'আমার     প্রথম ফাগুন মাস।', 'ঝরে-পড়া সেই মুকুলের শেষ-না-করা কথা', 'আজকে আমার সুরে গানে', 'পায় খুঁজে তার গোপন মানে,', 'আজ বেদনায় উঠল ফুটে তার সেদিনের ব্যথা --', 'সেই        শেষ-না-করা কথা।', 'পারে যাওয়ার উধাও পাখি সেই কিশোরের ভাষা,', 'প্রাণের পারের কুলায় ছাড়ি', 'শূন্য আকাশ দিল পাড়ি,', 'আজ এসে মোর স্বপন-মাঝে পেয়েছে তার বাসা --', 'আমার        সেই কিশোরের ভাষা।']
['স্বর্ণসুধা-ঢালা এই প্রভাতের বুকে', 'যাপিলাম সুখে,', 'পরিপূর্ণ অবকাশ করিলাম পান।', 'মুদিল অলস পাখা মুগ্ধ মোর গান।', 'যেন আমি নিস্তব্ধ মৌমাছি', 'আকাশপদ্মের মাঝে একান্ত একেলা বসে আছি।', 'যেন আমি আলোকের নিঃশব্দ নির্ঝরে', 'মন্থর মুহূর্তগুলি ভাসায়ে দিতেছি লীলাভরে।', 'ধরণীর বক্ষ ভেদি যেথা হতে উঠিতেছে ধারা', 'পুষ্পের ফোয়ারা,', 'তৃণের লহরী,', 'সেখানে হৃদয় মোর রাখিয়াছি ধরি;', 'ধীরে চিত্ত উঠিতেছে ভরি', 'সৌরভের স্রোতে।', 'ধূলি-উৎস হতে', 'প্রকাশের অক্লান্ত উৎসাহ,', 'জন্মমৃত্যুতরঙ্গিত রূপের প্রবাহ', 'স্পন্দিত করেছি মোর বক্ষস্থল আজি।', 'রক্তে মোর উঠে বাজি', 'তরঙ্গের অরণ্যের সম্মিলিত স্বর,', 'নিখিল মর্মর।', 'এ বিশ্বের স্পর্শের সাগর', 'আজ মোর সর্ব অঙ্গ করেছে মগন।', 'এই স্বচ্ছ উদার গগন', 'বাজায় অদৃশ্য শঙ্খ শব্দহীন সুর।', 'আমার নয়নে মনে ঢেলে দেয় সুনীল সুদূর।']
['হে বিদেশী ফুল, যবে আমি পুছিলাম--', '"কী তোমার নাম\',', 'হাসিয়া দুলালে মাথা, বুঝিলাম তরে', 'নামেতে কী হবে।', 'আর কিছু নয়,', 'হাসিতে তোমার পরিচয়।', 'হে বিদেশী ফুল, যবে তোমারে বুকের কাছে ধরে', 'শুধালেম "বলো বলো মোরে', "কোথা তুমি থাকো',", 'হাসিয়া দুলালে মাথা, কহিলে "জানি না, জানি নাকো\'।', 'বুঝিলাম তবে', 'শুনিয়া কী হবে', 'থাকো কোন্ দেশে।', 'যে তোমারে বোঝে ভালোবেসে', 'তাহার হৃদয়ে তব ঠাঁই,', 'আর কোথা নাই।', 'হে বিদেশী ফুল, আমি কানে কানে শুধানু আবার,', '"ভাষা কী তোমার।\'', 'হাসিয়া দুলালে শুধু মাথা,', 'চারি দিকে মর্মরিল পাতা।', 'আমি কহিলাম, "জানি, জানি,', 'সৌরভের বাণী', 'নীরবে জানায় তব আশা।', "নিশ্বাসে ভরেছে মোর সেই তব নিশ্বাসের ভাষা।'", 'হে বিদেশী ফুল, আমি যেদিন প্রথম এনু ভোরে', 'শুধালেম, "চেন তুমি মোরে?\'', 'হাসিয়া দুলালে মাথা, ভাবিলাম তাহে একরতি', 'নাহি কারো ক্ষতি।', 'কহিলাম, "বোঝ নি কি তোমার পরশে', 'হৃদয় ভরেছে মোর রসে।', 'কেউ বা আমারে চেনে এর চেয়ে বেশি,', "হে ফুল বিদেশী।'", 'হে বিদেশী ফুল, যবে তোমারে শুধাই "বলো দেখি', "মোরে ভুলিবে কি',", 'হাসিয়া দুলাও মাথা; জানি জানি মোরে ক্ষণে ক্ষণে', 'পড়িবে যে মনে।', 'দুই দিন পরে', 'চলে যাব দেশান্তরে,', 'তখন দূরের টানে স্বপ্নে আমি হব তব চেনা--', 'মোরে ভুলিবে না।']
['প্রবাসের দিন মোর পরিপূর্ণ করি দিলে, নারী,', 'মাধুর্যসুধায়; কত সহজে করিলে আপনারই', 'দূরদেশী পথিকেরে; যেমন সহজে সন্ধ্যাকাশে', 'আমার অজানা তারা স্বর্গ হতে স্থির স্নিগ্ধ হাসে', 'আমারে করিল অভ্যর্থনা; নির্জন এ বাতায়নে', 'একেলা দাঁড়ায়ে যবে চাহিলাম দক্ষিণ-গগনে', 'ঊর্ধ্ব হতে একতানে এল প্রাণে আলোকেরই বাণী--', 'শুনিনু গম্ভীর স্বর, "তোমারে যে জানি মোরা জানি;', 'আঁধারের কোল হতে যেদিন কোলেতে নিল ক্ষিতি', "মোদের অতিথি তুমি, চিরদিন আলোর অতিথি।'", 'তেমনি তারার মতো মুখে মোর চাহিলে, কল্যাণী--', 'কহিলে তেমনি স্বরে, "তোমারে যে জানি আমি জানি।\'', 'জানি না তো ভাষা তব, হে নারী, শুনেছি তব গীতি--', '"প্রেমের অতিথি কবি, চিরদিন আমারই অতিথি।\'']
['প্রদীপ যখন নিবেছিল,', 'আঁধার যখন রাতি,', 'দুয়ার যখন বন্ধ ছিল,', 'ছিল না কেউ সাথি--', 'মনে হল অন্ধকারে', 'কে এসেছে বাহির-দ্বারে,', 'মনে হল শুনি যেন', 'পায়ের ধ্বনি কার,', 'রাতের হাওয়ায় বাজল বুঝি', 'কঙ্কণঝংকার।', 'বারেক শুধু মনে হল', 'খুলি, দুয়ার খুলি।', 'ক্ষণেক পরে ঘুমের ঘোরে', 'কখন গেনু ভুলি।', '"কোন্ অতিথি দ্বারের কাছে', "একলা রাতে বসে আছে?'", 'ক্ষণে ক্ষণে তন্দ্রা ভেঙে', 'মন শুধাল যবে', 'বলেছিলেম, "আর কিছু নয়,', "স্বপ্ন আমার হবে।'", 'মাঝ-গগনে সপ্ত-ঋষি', 'স্তব্ধ গভীর রাতে', 'জানলা হতে আমায় যেন', 'ডাকল ইশারাতে।', 'মনে হল "শয়ন ফেলে,', "দিই-না কেন আলো জ্বেলে'--", 'আলসভরে রইনু শুয়ে', 'হল না দীপ জ্বালা।', 'প্রহর পরে কাটল প্রহর,', 'বন্ধ রইল তালা।', 'জাগল কখন দখিন-হাওয়া', 'কাঁপল বনের হিয়া,', 'স্বপ্নে কথা-কওয়ার মতো', 'উঠল মর্মরিয়া।', 'যুথীর গন্ধ ক্ষণে ক্ষণে', 'মূর্ছিল মোর বাতায়নে,', 'শিহর দিয়ে গেল আমার', 'সকল অঙ্গ চুমে।', 'জেগে উঠে আবার কখন', 'ভরল নয়ন ঘুমে।', 'ভোরের তারা পুব-গগনে', 'যখন হল গত', 'বিদায়রাতির একটি ফোঁটা', 'চোখের জলের মতো,', 'হঠাৎ মনে হল তবে--', 'যেন কাহার করুণ রবে', 'শিরীষ ফুলের গন্ধে আকুল', 'বনের বীথি ব্যেপে', 'শিশির-ভেজা তৃণগুলি', 'উঠল কেঁপে কেঁপে।', 'শয়ন ছেড়ে উঠে তখন', 'খুলে দিলেম দ্বার--', 'হায় রে, ধুলায় বিছিয়ে গেছে', 'যূথীর মালা কার।', 'ওই যে দূরে, নয়ন নত,', 'বনের ছায়ায় ছায়ার মতো', 'মায়ার মতো মিলিয়ে গেল', 'অরুণ-আলোয় মিশে,', 'ওই বুঝি মোর বাহির-দ্বারের', 'রাতের অতিথি সে।', 'আজ হতে মোর ঘরের দুয়ার', 'রাখব খুলে রাতে।', 'প্রদীপখানি রইবে জ্বালা', 'বাহির-জানালাতে।', 'আজ হতে কার পরশ লাগি', 'পথ তাকিয়ে রইব জাগি--', 'আর কোনোদিন আসবে না কি', 'আমার পরান ছেয়ে', 'যূথীর মালার গন্ধখানি', 'রাতের বাতাস বেয়ে।']
['ভালোবাসার মূল্য আমায় দু হাত ভরে', 'যতই দেবে বেশি করে,', 'ততই আমার অন্তরের এই গভীর ফাঁকি', 'আপনি ধরা পড়বে না কি।', 'তাহার চেয়ে ঋণের রাশি রিক্ত করি', 'যাই-না নিয়ে শূন্য তরী।', 'বরং রব ক্ষুধার কাতর ভালো সেও,', 'সুধার ভরা হৃদয় তোমার', 'ফিরিয়ে নিয়ে চলে যেয়ো।', 'পাছে আমার আপন ব্যথা মিটাইতে', 'ব্যথা জাগাই তোমার চিতে,', 'পাছে আমার আপন বোঝা লাঘব-তরে', "চাপাই বোঝা তোমার 'পরে,", 'পাছে আমার একলা প্রাণের ক্ষুব্ধ ডাকে', 'রাত্রে তোমায় জাগিয়ে রাখে,', 'সেই ভয়েতেই মনের কথা কই নে খুলে।', 'ভুলতে যদি পারো তবে', 'সেই ভালো গো, যেয়ো ভুলে।', 'বিজন পথে চলেছিলেম, তুমি এলে', 'মুখে আমার নয়ন মেলে।', 'ভেবেছিলেম বলি তোমায়, "সঙ্গে চলো,', "আমায় কিছু কথা বলো।'", 'হঠাৎ তোমার মুখে চেয়ে কী কারণে', 'ভয় হল যে আমার মনে।', 'দেখেছিলেম সুপ্ত আগুন লুকিয়ে জ্বলে', 'তোমার প্রাণের নিশীথ রাতের', 'অন্ধকারের গভীর তলে।', 'তপস্বিনী, তোমার তপের শিখাগুলি', 'হঠাৎ যদি জাগিয়ে তুলি,', 'তবে যে সেই দীপ্ত আলোয় আড়াল টুটে', 'দৈন্য আমার উঠিবে ফুটে।', 'হবি হবে তোমার প্রেমের হোমাগ্নিতে', 'এমন কী মোর আছে দিতে।', 'তাই তো আমি বলি তোমায় নতশিরে--', 'তোমার দেখার স্মৃতি নিয়ে', 'একলা আমি যাব ফিরে।']
['আজিকার দিন না ফুরাতে', 'হবে মোর এ আশা পুরাতে--', 'শুধু এবারের মতো', 'বসন্তের ফুল যত', 'যাব মোরা দুজনে কুড়াতে।', 'তোমার কাননতলে ফাল্গুন আসিবে বারম্বার,', 'তাহারি একটি শুধু মাগি আমি দুয়ারে তোমার।', 'বেলা কবে গিয়াছে বৃথাই', 'এতকাল ভুলে ছিনু তাই।', 'হঠাৎ তোমার চোখে', 'দেখিয়াছি সন্ধ্যালোকে', 'আমার সময় আর নাই।', 'তাই আমি একে একে গনিতেছি কৃপণের সম', 'ব্যাকুল সংকোচভরে বসন্তশেষের দিন মম।', 'ভয় রাখিয়ো না তুমি মনে!', 'তোমার বিকচ ফুলবনে', 'দেরি করিব না মিছে,', 'ফিরে চাহিব না পিছে', 'দিনশেষে বিদায়ের ক্ষণে।', 'চাব না তোমার চোখে আঁখিজল পাব আশা করি', 'রাখিবারে চিরদিন স্মৃতিরে করুণারসে ভরি।', 'ফিরিয়া যেয়ো না, শোনো শোনো,', 'সূর্য অস্ত যায় নি এখনো।', 'সময় রয়েছে বাকি;', 'সময়েরে দিতে ফাঁকি', 'ভাবনা রেখো না মনে কোনো।', 'পাতার আড়াল হতে বিকালের আলোটুকু এসে', 'আরো কিছুখন ধরে ঝলুক তোমার কালো কেশে।', 'হাসিয়া মধুর উচ্চহাসে', 'অকারণ নির্মম উল্লাসে,', 'বনসরসীর তীরে', 'ভীরু কাঠবিড়ালিরে', 'সহসা চকিত কোরো ত্রাসে।', 'ভুলে-যাওয়া কথাগুলি কানে কানে করায়ে স্মরণ', 'দিব না মন্থর করি ওই তব চঞ্চল চরণ।', 'তার পরে যেয়ো তুমি চলে', 'ঝরা পাতা দ্রুতপদে দোলে,', 'নীড়ে-ফেরা পাখি যবে', 'অস্ফুট কাকলিরবে', 'দিনান্তেরে ক্ষুব্ধ করি তোলে।', 'বেণুবনচ্ছায়াঘন সন্ধ্যায় তোমার ছবি দূরে', 'মিলাইবে গোধূলির বাঁশরির সর্বশেষ সুরে।', 'রাত্রি যবে হবে অন্ধকার', 'বাতায়নে বসিয়ো তোমার।', 'সব ছেড়ে যাব, প্রিয়ে,', 'সমুখের পথ দিয়ে,', 'ফিরে দেখা হবে না তো আর।', 'ফেলে দিয়ো ভোরে-গাঁথা ম্লান মল্লিকার মালাখানি।', 'সেই হবে স্পর্শ তব, সেই হবে বিদায়ের বাণী।']
['মায়ামৃগী, নাই বা তুমি', 'পড়লে প্রেমের ফাঁদে।', 'ফাগুন-রাতে চোরা মেঘে', 'নাই হরিল চাঁদে।', 'বাঁধন-কাটা ভাব্না তোমার', 'হাওয়ায় পাখা মেলে,', 'দেহমনে চঞ্চলতার', 'নিত্য যে ঢেউ খেলে।', 'ঝরনা-ধারার মতো সদাই', 'মুক্ত তোমার গতি,', 'নাই বা নিলে তটের শরণ', 'তায় বা কিসের ক্ষতি।', 'শরৎপ্রাতের মেঘ যে তুমি', 'শুভ্র আলোয় ধোওয়া,', 'একটুখানি অরুণ-আভার', 'সোনার-হাসি-ছোঁওয়া।', 'শূন্য পথে মনোরথে', 'ফেরো আকাশ-পার,', 'বুকের মাঝে নাই বহিলে', 'অশ্রুজলের ভার।', 'এমনি করেই যাও খেলে যাও', 'অকারণের খেলা,', 'ছুটির স্রোতে যাক-না ভেসে', 'হালকা খুশির ভেলা।', 'পথে চাওয়ার ক্লান্তি কেন', 'নামবে আঁখির পাতে,', 'কাছের সোহাগ ছাড়বে কেন', 'দূরের দুরাশাতে।', 'তোমার পায়ের নূপুরখানি', 'বাজাক নিত্যকাল', 'অশোকবনের চিকন পাতার', 'চমক-আলোর তাল।', 'রাতের গায়ে পুলক দিয়ে', 'জোনাক যেমন জ্বলে', 'তেমনি তোমার খেয়ালগুলি', 'উড়ুক স্বপন-তলে।', 'যারা তোমার সঙ্গ-কাঙাল', 'বাইরে বেড়ায় ঘুরে--', 'ভিড় যেন না করে তোমার', 'মনের অন্তঃপুরে।', 'সরোবরের পদ্ম তুমি,', 'আপন চারি দিকে', 'মেলে রেখো তরল জলের', 'সরল বিঘ্নটিকে।', 'গন্ধ তোমার হোক-না সবার,', 'মনে রেখো তবু', 'বৃন্ত যেন চুরির ছুরি', 'নাগাল না পায় কভু।', 'আমার কথা শুধাও যদি--', 'চাবার তরেই চাই,', 'পাবার তরে চিত্তে আমার', 'ভাব্ না কিছুই নাই।', 'তোমার পানে নিবিড় টানের', 'বেদন-ভরা সুখ', 'মনকে আমার রাখে যেন', 'নিয়ত উৎসুক।', 'চাই না তোমায় ধরতে আমি', 'মোর বাসনায় ঢেকে,', 'আকাশ থেকেই গান গেয়ে যাও--', 'নয় খাঁচাটার থেকে।']
['বিধাতা যেদিন মোর মন', 'করিলা সৃজন', 'বহু-কক্ষে-ভাগ-করা হর্ম্যের মতন,', 'শুধু তার বাহিরের ঘরে', 'প্রস্তুত রহিল সজ্জা নানামতো অতিথির তরে;', 'নীরব নির্জন অন্তঃপুরে', 'তালা তার বন্ধ করি চাবিখানি ফেলি দিলা দূরে।', 'মাঝে মাঝে পান্থ এসে দাঁড়ায়েছে দ্বারে,', 'বলিয়াছে "খুলে দাও\'-- উপায় জানি না খুলিবারে।', 'বাহিরে আকাশ তাই ধুলায় আকুল করে হাওয়া;', 'সেখানেই যত খেলা, যত মেলা, যত আসাযাওয়া।', 'অন্তরের জনহীন পথে', 'হিমে-ভেজা ঘাসে ঘাসে শেফালিকা লুটায় শরতে।', 'আষাঢ়ের আর্দ্রবায়ুভরে', 'কদম্বকেশরে', 'চিহ্ন তার পড়ে ঢাকা।', 'চৈত্র সে বিচিত্র বর্ণে কুসুমের আলিম্পনে আঁকা।', 'সেথায় লাজুক পাখি ছায়াঘন শাখে,', 'মধ্যাহ্নে করুণ কণ্ঠে উদাসীন প্রেয়সীরে ডাকে।', 'সন্ধ্যাতারা দিগন্তের কোণে', 'শিরীষ পাতার ফাঁকে কান পেতে শোনে', 'যেন কার পদধ্বনি দক্ষিণ-বাতাসে।', 'ঝরাপাতা-বিছানো সে ঘাসে', 'বাঁশরি বাজাই আমি কুসুমসুগন্ধি অবকাশে।', 'দূরে চেয়ে থাকি একা--', 'মনে করি যদি কভু পাই তার দেখা', 'যে পথিক একদিন অজানা সমুদ্র উপকূলে', 'কুড়ায়ে পেয়েছে চাবি, বক্ষে নিয়ে তুলে', 'শুনিতে পেয়েছে যেন অনাদি কালের কোন্ বাণী,', 'সেই হতে ফিরিতেছে বিরাম না জানি।', 'অবশেষে', 'মৌমাছির পরিচিত এ নিভৃত পথপ্রান্তে এসে', 'যাত্রা তার হবে অবসান;', 'খুলিবে সে গুপ্ত দ্বার কেহ যার পায় নি সন্ধান।']
['ওগো বৈতরণী,', 'তরল খড়্গের মতো ধারা তব, নাই তার ধ্বনি,', 'নাই তার তরঙ্গভঙ্গিমা;', 'নাই রূপ, নাই স্পর্শ, ছন্দে তার নাই কোনো সীমা;', 'অমাবস্যা রজনীর', 'সুপ্তি সুগম্ভীর', 'মৌনী প্রহরের মতো', 'নিরাকার পদচারে শূন্যে শূন্যে ধায় অবিরত।', 'প্রাণের অরণ্যতট হতে', 'দণ্ড পল খসে খসে পড়ে তব অন্ধকারস্রোতে।', 'রূপের না থাকে চিহ্ন, নাহি থাকে বর্ণের বর্ণনা,', 'বাণীর না থাকে এক কণা।', 'ওগো বৈতরণী,', 'কতবার খেয়ার তরণী', 'এসেছিল এই ঘাটে আমার এ বিশ্বের আলোতে।', 'নিয়ে গেল কালহীন তোমার কালোতে', 'কত মোর উৎসবের বাতি,', 'আমার প্রাণের আশা, আমার গানের কত সাথি,', 'দিবসেরে রিক্ত করি, তিক্ত করি, আমার রাত্রিরে।', 'সেই হতে চিত্ত মোর নিয়েছে আশ্রয় তব তীরে।', 'ওগো বৈতরণী,', 'অদৃশ্যের উপকূলে থেমে গেছে যেথায় ধরণী', 'সেথায় নির্জনে', 'দেখি আমি আপনার মনে', 'তোমার অরূপতলে সব রূপ পূর্ণ হয়ে ফুটে,', 'সব গান দীপ্ত হয়ে উঠে', 'শ্রবণের পরপারে', 'তব নিঃশব্দের কণ্ঠহারে।', 'যে সুন্দর বসেছিল মোর পাশে এসে', 'ক্ষণিকের ক্ষীণ ছদ্মবেশে,', 'যে চিরমধুর', 'দ্রুতপদে চলে গেল নিমেষের বাজায়ে নূপুর', 'প্রলয়ের অন্তরালে গাহে তারা অনন্তের সুর।', 'চোখের জলের মতো', 'একটি বর্ষণে যারা হয়ে গেছে গত,', 'চিত্তের নিশীথ রাত্রে গাঁথে তারা নক্ষত্রমালিকা--', 'অনির্বাণ আলোকেতে সাজায় অক্ষয় দীপালিকা।']
['চপল ভ্রমর, হে কালো কাজল আঁখি,', 'খনে খনে এসে চলে যাও থাকি থাকি।', 'হৃদয়কমল টুটিয়া সকল বন্ধ', 'বাতাসে বাতাসে মেলি দেয় তার গন্ধ,', 'তোমারে পাঠায় ডাকি', 'হে কালো কাজল আঁখি।', 'যেথায় তাহার গোপন সোনার রেণু', 'সেথা বাজে তার বেণু;', 'বলে-- এসো, এসো, লও খুঁজে লও মোরে,', 'মধুসঞ্চয় দিয়ো না ব্যর্থ করে,', 'এসো এ বক্ষোমাঝে,', 'কবে হবে দিন আঁধারে বিলীন সাঁঝে।', 'দেখো চেয়ে কোন্ উতলা পবনবেগে', 'সুরের আঘাত লেগে', 'মোর সরোবরে জলতল ছলছলি', 'এপারে ওপারে করে কী যে বলাবলি,', 'তরঙ্গ উঠে জেগে।', 'গিয়েছে আঁধার গোপনে-কাঁদার রাতি,', 'নিখিল ভুবন হেরো কী আশায় মাতি', 'আছে অঞ্জলি পাতি।', 'হেরো গগনের নীল শতদলখানি', 'মেলিল নীরব বাণী।', 'অরুণপক্ষ প্রসারি সকৌতুকে', 'সোনার ভ্রমর আসিল তাহার বুকে', 'কোথা হতে নাহি জানি।', 'চপল ভ্রমর, হে কালো কাজল আঁখি,', 'এখনো তোমার সময় আসিল না কি।', 'মোর রজনীর ভেঙেছে তিমিরবাঁধ', 'পাও নি কি সংবাদ।', 'জেগে-ওঠা প্রাণে উথলিছে ব্যাকুলতা,', 'দিকে দিকে আজি রটে নি কি সে বারতা।', 'শোন নি কী গাহে পাখি,', 'হে কালো কাজল আঁখি।', 'শিশিরশিহরা পল্লব-ঝলমল্', 'বেণুশাখাগুলি খনে খনে টলমল্,', 'অকৃপণ বনে ছেয়ে গেল ফুলদল--', 'কিছু না রহিল বাকি।', 'এল যে আমার মন-বিলাবার বেলা,', 'খেলিব এবার সব-হারাবার খেলা,', 'যা-কিছু দেবার রাখিব না আর ঢাকি', 'হে কালো কাজল আঁখি।']
['মৌমাছির মতো আমি চাহি না ভাণ্ডার ভরিবারে', 'বসন্তেরে ব্যর্থ করিবারে।', 'সে তো কভু পায় না সন্ধান', 'কোথা আছে প্রভাতের পরিপূর্ণ দান।', 'তাহার শ্রবণ ভরে', 'আপন গুঞ্জনস্বরে,', 'হারায় সে নিখিলের গান।', 'জানে না ফুলের গন্ধে আছে কোন্ করুণ বিষাদ,', 'সে জানে তা সংগ্রহের পথের সংবাদ।', 'চাহে নি সে অরণ্যের পানে,', 'লতার লাবণ্য নাহি জানে,', 'পড়ে নি ফুলের বর্ণে বসন্তের মর্মবাণী লেখা।', 'মধুকণা লক্ষ্য তার, তারি কক্ষ আছে শুধু শেখা।', 'পাখির মতন মন শুধু উড়িবার সুখ চাহে', 'উধাও উৎসাহে;', 'আকাশের বক্ষ হতে ডানা ভরি তার', 'স্বর্ণ-আলোকের মধু নিতে চায়, নাহি যার ভার,', 'নাহি যার ক্ষয়,', 'নাহি যার নিরুদ্ধ সঞ্চয়,', 'যার বাধা নাই,', 'যারে পাই তবু নাহি পাই--', 'যার তরে নহে লোভ, নহে ক্ষোভ, নহে তীক্ষ্ণ রিষ', 'নহে শূল, নহে গুপ্ত বিষ।']
['কাছের থেকে দেয় না ধরা, দূরের থেকে ডাকে', 'তিন বছরের প্রিয়া আমার-- দুঃখ জানাই কাকে।', 'কণ্ঠেতে ওর দিয়ে গেছে দখিন-হাওয়ার দান', 'তিন বসন্তে দোয়েল শ্যামার তিন বছরের গান।', 'তবু কেন আমারে ওর এতই কৃপণতা--', 'বারেক ডেকে দৌড়ে পালায়, কইতে না চায় কথা।', 'তবু ভাবি, যাই কেন হোক অদৃষ্ট মোর ভালো,', 'অমন সুরে ডাকে আমার মানিক আমার আলো।', 'কপাল মন্দ হলে টানে আরো নীচের তলায়--', 'হৃদয়টি ওর হোক না কঠোর, মিষ্টি তো ওর গলায়।', 'আলো যেমন চমকে বেড়ায় আমলকীর ওই গাছে', 'তিন বছরের প্রিয়া আমার দূরের থেকে নাচে।', 'লুকিয়ে কখন বিলিয়ে গেছে বনের হিল্লোল', 'অঙ্গে উহার বেণুশাখার তিন ফাগুনের দোল।', 'তবু ক্ষণিক হেলাভরে হৃদয় করি লুট', 'শেষ না হতেই নাচের পালা কোন্খানে দেয় ছুট।', 'আমি ভাবি এই বা কী কম, প্রাণে তো ঢেউ তোলে--', 'ওর মনেতে যা হয় তা হোক আমার তো মন দোলে।', 'হৃদয় নাহয় নাই বা পেলাম মাধুরী পাই নাচে--', 'ভাবের অভাব রইল নাহয়, ছন্দটা তো আছে।', 'বন্দী হতে চাই যে কোমল ওই বাহুবন্ধনে,', 'তিন বছরের প্রিয়ার আমার নাই সে খেয়াল মনে।', 'সোনার প্রভাত দিয়েছে ওর সর্বদেহ ছুঁয়ে', 'শিউলি ফুলের তিন শরতের পরশ দিয়ে ধুয়ে।', 'বুঝতে নারি আমার বেলায় কেন টানাটানি।', 'ক্ষয় নাহি যার সেই সুধা নয় দিত একটুখানি।', 'তবু ভাবি বিধি আমায় নিতান্ত নয় বাম,', 'মাঝে মাঝে দেয় সে দেখা তারি কি কম দাম?', 'পরশ না পাই, হরষ পাব চোখের চাওয়া চেয়ে--', 'রূপের ঝোরা বইবে আমার বুকের পাহাড় বেয়ে।', "কবি ব'লে লোকসমাজ আছে তো মোর ঠাঁই,", 'তিন বছরের প্রিয়ার কাছে কবির আদর নাই।', 'জানে না যে ছন্দে আমার পাতি নাচের ফাঁদ,', 'দোলার টানে বাঁধন মানে দূর আকাশের চাঁদ।', 'পলাতকার দল যত-সব দখিন-হাওয়ার চেলা', 'আপনি তারা বশ মেনে যায় আমার গানের বেলা।', 'ছোট্টো ওরই হৃদয়খানি দেয় না শুধু ধরা,', 'ঝগড়ু বোকার বরণমালা গাঁথে স্বয়ম্বরা।', 'যখন দেখি এমন বুদ্ধি, এমন তাহার রুচি,', 'আমারে ওর পছন্দ নয় যায় সে লজ্জা ঘুচি।', 'এমন দিনও আসবে আমার, আছি সে পথ চেয়ে,', 'তিন বছরের প্রিয়া হবেন বিশ বছরের মেয়ে।', 'স্বর্গ-ভোলা পারিজাতের গন্ধখানি এসে', 'খ্যাপা হাওয়ায় বুকের ভিতর ফিরবে ভেসে ভেসে।', 'কথায় যারে যায় না ধরা এমন আভাস যত', 'মর্মরিবে বাদল-রাতের রিমিঝিমির মতো।', 'সৃষ্টিছাড়া ব্যথা যত, নাই যাহাদের বাসা,', 'ঘুরে ঘুরে গানের সুরে খুঁজবে আপন ভাষা।', 'দেখবে তখন ঝগড়ু বোকা কী করতে বা পারে,', 'শেষকালে সেই আসতে হবেই এই কবিটির দ্বারে।']
['আসিবে সে, আছি সেই আশাতে।', 'শোন নি কি, দুজনাকে', 'নাম ধরে ওই ডাকে', 'নিশিদিন আকাশের ভাষাতে।', 'সুর বুকে আসে ভাসি,', 'পথ চেনাবার বাঁশি', 'বাজে কোন্ ওপারের বাসাতে।', 'ফুল ফোটে বনতলে', 'ইশারায় মোরে বলে', '"আসিবে সে\'; আছি সেই আশাতে।', 'এল না তো, এখনো সে এলো না।', 'আলো-আঁধারের ঘোরে', 'যে ডাক শুনিনু ভোরে', 'সে শুধু স্বপন, সে কি ছলনা?', 'হায় বেড়ে যায় বেলা,', 'কবে শুরু হবে খেলা,', 'সাজায়ে বসিয়া আছি খেলনা--', 'কিছু ভালো কিছু ভাঙা,', 'কিছু কালো কিছু রাঙা;', 'যারে নিয়ে খেলা সে তো এল না।', 'আসে নি তো এখনো সে আসে নি।', 'ভেবেছিনু আসে যদি,', 'পাড়ি দেব ভরা নদী--', 'বসে আছি, আজও তরী ভাসে নি।', 'মিলায় সিঁদুর-আলো,', 'গোধূলি সে হয় কালো,', 'কোথা সে স্বপনবনবাসিনী?', 'মালতীর মালাগাছি', 'কোলে নিয়ে বসে আছি--', 'যারে দেব এখনো সে আসে নি।', 'এসেছে সে, মন বলে, এসেছে।', 'সুবাস-আভাসখানি', 'মনে হয় যেন জানি', 'রাতের বাতাসে আজ ভেসেছে।', 'বুঝিয়াছি অনুভবে', 'বনমর্মররবে', 'সে তার গোপন হাসি হেসেছে।', 'অদেখার পরশেতে', 'আঁধার উঠেছে মেতে--', 'মন জানে এসেছে সে এসেছে।']
['হায় রে তোরে রাখব ধরে,', 'ভালোবাসা,', 'মনে ছিল এই দুরাশা।', 'পাথর দিয়ে ভিত্তি ফেঁদে', 'বাসা যে তোর দিলেম বেঁধে,', 'এল তুফান সর্বনাশা।', 'মনে আমার ছিল যে রে', 'ঘিরব তোরে হাসির ঘেরে--', 'চোখের জলে হল ভাসা।', 'অনেক দুঃখে গেছে বোঝা', 'বেঁধে রাখা নয় তো সোজা,', 'সুখের ভিতে নহে তোমার', 'অচল বাসা।', 'এবার আমি সব-ফুরানো', 'পথের শেষে', 'বাঁধব বাসা মেঘের দেশে।', 'ক্ষণে ক্ষণে নিত্যনব', 'বদল কোরো মূর্তি তব', 'রঙ-ফেরানো মায়ার বেশে।', 'কখনো বা জ্যোৎস্না-ভরা', 'কখনো বা বাদল-ঝরা', 'খেয়াল তোমার কেঁদে হেসে।', 'যেই হাওয়াতে হেলাভরে', 'মিলিয়ে যাবে দিগন্তরে', 'সেই হাওয়াতেই ফিরে ফিরে', 'আসবে ভেসে।', 'কঠিন মাটি বানের জলে', 'যায় যে বয়ে,', "শৈলপাষাণ যায় তো ক্ষ'য়ে।", 'কালের ঘায়ে সেই তো মরে', 'অটল বলের গর্বভরে', 'থাকতে যে চায় অচল হয়ে।', 'জানে যারা চলার ধারা', 'নিত্য থাকে নূতন তারা,', 'হারায় যারা রয়ে রয়ে।', 'ভালোবাসা, তোমারে তাই', 'মরণ দিয়ে বরিতে চাই,', 'চঞ্চলতার লীলা তোমার', 'রইব সয়ে।']
['দুর্গম দূর শৈলশিরের', 'স্তব্ধ তুষার নই তো আমি,', 'আপ্নাহারা ঝরনা-ধারা', 'ধূলির ধরায় যাই যে নামি।', 'সরোবরের গম্ভীরতায়', 'ফেনিল নাচের মাতন ঢালি,', 'অচল শিলার ভ্রূভঙ্গিমায়', 'বাজাই চপল করতালি।', 'মন্দ্রসুরের মন্ত্র শুনাই', 'গভীর গুহার আঁধার-তলে,', 'গহন বনের ভাঙাই ধেয়ান', 'উচ্চহাসির কোলাহলে।', 'শুভ্র ফেনের কুন্দমালায়', 'বিন্ধ্যগিরির বক্ষ সাজাই,', 'যোগীশ্বরের জটার মধ্যে', 'তরঙ্গিণীর নূপুর বাজাই।', 'বৃদ্ধ বটের লুব্ধ শিকড়', 'আমার বেণী ধরিতে চায়,', 'সূর্যকিরণ শিশুর মতন', 'অঙ্ক আমার ভরিতে চায়।', 'নাই কোনো মোর ভয় ভাবনা,', 'নাই কোনো মোর অচল রীতি।', 'গতি আমার সকল দিকেই,', 'শুভ আমার সকল তিথি।', 'বক্ষে আমার কালোর ধারা,', 'আলোর ধারা আমার চোখে--', 'স্বর্গে আমার সুর চলে যায়,', 'নৃত্য আমার মর্তলোকে।', 'অশ্রুহাসির যুগল ধারা', 'ছোটে আমার ডাইনে বামে।', 'অচল গানের সাগরমাঝে', 'চপল গানের যাত্রা থামে।']
['সন্ধ্যা-আলোর সোনার খেয়া পাড়ি যখন দিল গগন-পারে', 'অকূল অন্ধকারে,', 'ছম্ছমিয়ে এল রাতি ভুবনডাঙার মাঠে', 'একলা আমি গোয়ালপাড়ার বাটে।', 'নতুন-ফোটা গানের কুঁড়ি দেব বলে দিনুর হাতে আনি', 'মনে নিয়ে সুরের গুন্গুনানি', 'চলেছিলেম, এমন সময় যেন সে কোন্ পরীর কণ্ঠখানি', 'বাতাসেতে বাজিয়ে দিল বিনা ভাষার বাণী;', 'বললে আমায়, "দাঁড়াও ক্ষণেক-তরে,', 'ওগো পথিক, তোমার লাগি চেয়ে আছি যুগে যুগান্তরে।', 'আমায় নেবে চিনে', 'সেই সুলগন এল এতদিনে।', 'পথের ধারে দাঁড়িয়ে আমি, মনে গোপন আশা', 'কবির ছন্দে বাঁধব আমার বাসা।"', 'দেখা হল, চেনা হল সাঁঝের আঁধারেতে;', 'বলে এলেম, "তোমার আসন কাব্যে দেব পেতে।"', 'সেই কথা আজ পড়ল মনে হঠাৎ হেথায় এসে', 'সাগরপারের দেশে;', 'মন-কেমনের হাওয়ার পাকে অনেক স্মৃতি বেড়ায় মনে ঘুরে,', 'তারি মধ্যে বাজল করুণ সুরে--', '"ভুলো না গো ভুলো না এই পথ-বাসিনীর কথা,', "আজও আমি দাঁড়িয়ে আছি, বাসা আমার কোথা?'", 'শপথ আমার, তোমরা বোলো তারে', 'তার কথাটি দাঁড়িয়েছিল মনের পথের ধারে,', 'বোলো তারে চোখের দেখা ফুটেছে আজ গানে--', 'লিখনখানি রাখিনু এইখানে।', 'আকন্দবল্লভ রবি', 'যেদিন প্রথম কবিগান', 'বসন্তের জাগালো আহ্বান', 'ছন্দের উৎসবসভাতলে,', 'সেদিন মালতী যূথী জাতি', 'কৌতূহলে উঠেছিল মাতি,', 'ছুটে এসেছিল দলে দলে।', 'আসিল মল্লিকা চম্পা কুরুবক কাঞ্চন করবী,', 'সুরের বরণমাল্যে সবারে বরিয়া নিল কবি।', 'কী সংকোচে এলে না যে, সভার দুয়ার হল বন্ধ।', 'সব পিছে রহিলে আকন্দ।', 'মোরে তুমি লজ্জা কর নাই', 'আমার সম্মান মানি তাই,', 'আমারে সহজে নিলে ডাকি।', 'আপনারে আপনি জানালে,', 'উপেক্ষার ছায়ার আড়ালে', 'পরিচয় রাখিলে না ঢাকি।', 'মনে পড়ে একদিন সন্ধ্যাবেলা চলেছিনু একা,', 'তুমি বুঝি ভেবেছিলে কী জানি না পাই পাছে দেখা,', 'অদৃশ্য লিখনখানি তোমার করুণ ভীরু গন্ধ', 'বায়ুভরে পাঠালে আকন্দ।', 'হিয়া মোর উঠিল চমকি,', 'পথমাঝে দাঁড়ানু থমকি,', 'তোমারে খুঁজিনু চারি ধারে।', 'পল্লবের আবরণ টানি', 'আছিলে কাব্যের দুয়োরাণী', 'পথপ্রান্তে গোপন আঁধারে।', 'সঙ্গী যারা ছিল ঘিরে তারা সবে নামগোত্রহীন,', 'কাড়িতে জানে না তারা পথিকের আঁখি উদাসীন।', 'ভরিল আমার চিত্ত বিষ্ময়ের গভীর আনন্দ,', 'চিনিলাম তোমারে আকন্দ।', 'দেখা হয় নাই তোমা সনে', 'প্রাসাদের কুসুমকাননে,', 'জনতার প্রগল্ভ আদরে।', 'নিদ্রাহীন প্রদীপ-আলোকে', 'পড় নি অশান্ত মোর চোখে', 'প্রমোদের মুখর বাসরে।', 'অবজ্ঞার নির্জনতা তোমারে দিয়েছে কাছে আনি', 'সন্ধ্যার প্রথম তারা জানে তাহা, আর আমি জানি।', 'নিভৃতে লেগেছে প্রাণে তোমার নিশ্বাস মৃদু মন্দ', 'নম্রহাসি উদাসী আকন্দ!', 'আকাশের একবিন্দু নীলে', 'তোমার পরান ডুবাইলে,', 'শিখে নিলে আনন্দের ভাষা।', 'বক্ষে তব শুভ্র রেখা এঁকে', 'আপন স্বাক্ষর গেছে রেখে', 'রবির সুদূর ভালোবাসা।', 'দেবতার প্রিয় তুমি, গুপ্ত রাখ গৌরব তোমার--', 'শান্ত তুমি, তৃপ্ত তুমি, অনাদরে তোমার বিহার।', 'জেনেছি তোমারে, তাই জানাতে রচিনু এই ছন্দ', 'মৌমাছির বন্ধু হে আকন্দ!']
['পশুর কঙ্কাল ওই মাঠের পথের এক পাশে', 'পড়ে আছে ঘাসে--', 'যে ঘাস একদা তারে দিয়েছিল বল,', 'দিয়েছিল বিশ্রাম কোমল।', 'পড়ে আছে পাণ্ডু অস্থিরাশি', 'কালের নীরস অট্টহাসি।', 'সে যেন রে মরণের অঙ্গুলিনির্দেশ--', 'ইঙ্গিতে কহিছে মোরে, "একদা পশুর যেথা শেষ,', 'সেথায় তোমারও অন্ত, ভেদ নাহি লেশ।', 'তোমারও প্রাণের সুরা ফুরাইলে পরে', "ভাঙা পাত্র পড়ে রবে অমনি ধুলায় অনাদরে।'", 'আমি বলিলাম, "মৃত্যু, করি না বিশ্বাস', 'তব শূন্যতার উপহাস।', 'মোর নহে শুধুমাত্র প্রাণ', 'সর্ব বিত্ত রিক্ত করি যার হয় যাত্রা অবসান;', 'যাহা ফুরাইলে দিন', "শূন্য অস্থি দিয়ে শোধে আহারনিদ্রার শেষ ঋণ।'", 'ভেবেছি জেনেছি যাহা, বলেছি শুনেছি যাহা কানে,', 'সহসা গেয়েছি যাহা গানে,', 'ধরে নি তা মরণের বেড়া-ঘেরা প্রাণে।', 'যা পেয়েছি, যা করেছি দান', 'মর্তে তার কোথা পরিমাণ।', 'আমার মনের নৃত্য, কতবার জীবন-মৃত্যুরে', 'লঙ্ঘিয়া চলিয়া গেছে চিরসুন্দরের সুরপুরে।', 'চিরকাল-তরে সে কি থেমে যাবে শেষে', 'কঙ্কালের সীমানায় এসে।', 'যে আমার সত্য পরিচয়', 'মাংসে তার পরিমাপ নয়;', 'পদাঘাতে জীর্ণ তারে নাহি করে দণ্ডপলগুলি--', 'সর্বস্বান্ত নাহি করে পথপ্রান্তে ধূলি।', 'আমি যে রূপের পদ্মে করেছি অরূপমধু পান,', 'দুঃখের বক্ষের মাঝে আনন্দের পেয়েছি সন্ধান,', 'অনন্ত মৌনের বাণী শুনেছি অন্তরে,', 'দেখেছি জ্যোতির পথ শূন্যময় আঁধারপ্রান্তরে।', 'নহি আমি বিধির বৃহৎ পরিহাস,', 'অসীম ঐশ্বর্য দিয়ে রচিত মহৎ সর্বনাশ।']
['শ্রীমান দিনেন্দ্রনাথ ঠাকুর কল্যাণীয়েষু,', 'দূর প্রবাসে সন্ধ্যাবেলায় বাসায় ফিরে এনু,', 'হঠাৎ যেন বাজল কোথায় ফুলের বুকের বেণু।', 'আঁতি-পাঁতি খুঁজে শেষে বুঝি ব্যাপারখানা,', 'বাগানে সেই জুঁই ফুটেছে চিরদিনের জানা।', 'গন্ধটি তার পুরোপুরি বাংলাদেশের বাণী,', 'একটুও তো দেয় না আভাস এই দেশী ইস্পানি।', 'প্রকাশ্যে তার থাক্-না যতই সাদা মুখের ঢঙ,', 'কোমলতায় লুকিয়ে রাখে শ্যামল বুকের রঙ।', 'হেথায় মুখর ফুলের হাটে আছে কি তার দাম।', 'চারুকণ্ঠে ঠাঁই নাহি তার ধুলায় পরিণাম।', 'যূথী বলে, "আতিথ্য লও, একটুখানি বোসো।\'', 'আমি বলি চমকে উঠে, "আরে রোসো, রোসো।', "জিতবে গন্ধ হারবে কি গান? নৈব কদাচিৎ।'", 'তাড়াতাড়ি গান রচিলাম; জানি নে কার জিৎ।', 'তিনটে সাগর পাড়ি দিয়ে একদা এই গান', 'অবশেষে বোলপুরে সে হবে বিদ্যমান।', 'এই বিরহীর কথা স্মরি গেয়ো সেদিন, দিনু,', 'জুঁইবাগানের আরেক দিনের গান যা রচেছিনু।', 'ঘরের খবর পাই নে কিছুই, গুজব শুনি নাকি', 'কুলিশপাণি পুলিস সেথায় লাগায় হাঁকাহাঁকি।', 'শুনছি নাকি বাংলাদেশের গান হাসি সব ঠেলে', 'কুলুপ দিয়ে করছে আটক আলিপুরের জেলে।', 'হিমালয়ে যোগীশ্বরের রোযের কথা জানি,', 'অনঙ্গেরে জ্বালিয়েছিলেন চোখের আগুন হানি।', 'এবার নাকি সেই ভূধরে কলির ভূদেব যারা', 'বাংলাদেশের যৌবনেরে জ্বালিয়ে করবে সারা।', 'সিমলে নাকি দারুণ গরম, শুনছি দার্জিলিঙে', 'নকল শিবের তাণ্ডবে আজ পুলিস বাজায় শিঙে।', 'জানি তুমি বলবে আমায়, "থামো একটুখানি,', 'বেণুবীণার লগ্ন এ নয়, শিকল ঝম্ঝমানি!', 'শুনে আমি রাগব মনে, কোরো না সেই ভয়--', 'সময় আমার আছে বলেই এখন সময় নয়।', 'যাদের নিয়ে কাণ্ড আমার তারা তো নয় ফাঁকি,', 'গিলটি-করা তকমা-ঝোলা নয় তাহাদের  খাকি।', 'কপাল জুড়ে নেই তো তাদের পালোয়ানের টিকা,', 'তাদের তিলক নিত্যকালের সোনার রঙে লিখা।', 'যেদিন ভবে সাঙ্গ হবে পালোয়ানির পালা,', 'সেদিনও তো সাজাবে জুঁই দেবার্চনার থালা।', 'সেই থালাতে আপন ভাইয়ের রক্ত ছিটোয় যারা,', 'লড়বে তারাই চিরটা কাল? গড়বে পাষাণ-কারা?', 'রাজ-প্রতাপের দম্ভ সে তো এক দমকের বায়ু,', 'সবুর করতে পারে এমন নাই তো তাহার আয়ু।', 'ধৈর্য বীর্য ক্ষমা দয়া ন্যায়ের বেড়া টুটে', 'লোভের ক্ষোভের ক্রোধের তাড়ায় বেড়ায় ছুটে ছুটে।', "আজ আছে কাল নাই ব'লে তাই তাড়াতাড়ির তালে", 'কড়া মেজাজ দাপিয়ে বেড়ায় বাড়াবাড়ির চালে।', 'পাকা রাস্তা বানিয়ে বসে দুঃখীর বুক জুড়ি,', "ভগবানের ব্যথার 'পরে হাঁকায় সে চার-ঘুড়ি।", 'তাই তো প্রেমের মাল্য গাঁথার নাইকো অবকাশ,', 'হাতকড়ারই কড়াক্কড়ি, দড়াদড়ির ফাঁস।', 'শান্ত হবার সাধনা কই, চলে কলের রথে--', 'সংক্ষেপে তাই শান্তি খোঁজে উলটো দিকের পথে।', 'জানে সেথায় বিধির নিষেধ, তর সহে না তবু--', 'ধর্মেরে যায় ঠেলা মেরে গায়ের জোরের প্রভু।', 'রক্ত-রঙের ফসল ফলে তাড়াতাড়ির বীজে,', 'বিনাশ তারে আপন গোলায় বোঝাই করে নিজে।', 'বাহুর দম্ভ, রাহুর মতো, একটু সময় পেলে', 'নিত্যকালের সূর্যকে সে এক-গরাসে গেলে।', "নিমেষ-'পরেই উগরে দিয়ে মেলায় ছায়ার মতো,", 'সূর্যদেবের গায়ে কোথাও রয় না কোনো ক্ষত।', 'বারে বারে সহস্রবার হয়েছে এই খেলা,', 'নতুন রাহু ভাবে তবু হবে না মোর বেলা।', 'কাণ্ড দেখে পশুপক্ষী ফুকরে ওঠে ভয়ে,', 'অনন্তদেব শান্ত থাকেন ক্ষণিক অপচয়ে।', 'টুটল কত বিজয়-তোরণ, লুটল প্রাসাদ-চুড়ো,', 'কত রাজার কত গারদ ধুলোয় হল গুঁড়ো।', 'আলিপুরের জেলখানাও মিলিয়ে যাবে যবে', 'তখনো এই বিশ্বদুলাল ফুলের সবুর সবে।', 'রঙিন-কুর্তি সঙিন-মুর্তি, রইবে না কিচ্ছুই,', 'তখনো এই বনের কোণে ফুটবে লাজুক জুঁই।', 'ভাঙবে শিকল টুকরো হয়ে, ছিঁড়বে রাঙা পাগ--', 'চূর্ণ-করা দর্পে মরণ খেলবে হোলির ফাগ।', 'পাগলা আইন লোক হাসাবে কালের প্রহসনে,', 'মধুর আমার বঁধূ রবেন কাব্যসিংহাসনে।', 'সময়েরে ছিনিয়ে নিলেই হয় সে অসময়,', 'ক্রুদ্ধ প্রভুর সয় না সবুর, প্রেমের সবুর সয়।', 'প্রতাপ যখন চেঁচিয়ে করে দুঃখ দেবার বড়াই,', 'জেনো মনে, তখন তাহার বিধির সঙ্গে লড়াই।', 'দুঃখ সহার তপস্যাতেই হোক বাঙালির জয়,', 'ভয়কে যারা মানে তারাই জাগিয়ে রাখে ভয়।', 'মৃত্যুকে যে এড়িয়ে চলে মৃত্যু তারেই টানে', 'মৃত্যু যারা বুক পেতে লয় বাঁচতে তারাই জানে।', 'পালোয়ানের চেলারা সব ওঠে যেদিন খেপে,', 'ফোঁসে সর্প হিংসা দর্প সকল পৃথ্বী ব্যেপে,', 'বীভৎস তার ক্ষুধার জ্বালায় জাগে দানব ভায়া,', 'গর্জি বলে "আমিই সত্য-- দেব্তা মিথ্যা মায়া,\'', 'সেদিন যেন কৃপা আমায় করেন ভগবান--', 'মেশিন-গানের সম্মুখে গাই জুঁই ফুলের এই গান।--', 'স্বপ্নসম পরবাসে এলি পাশে কোথা হতে তুই', 'ও আমার জুঁই!', 'অজানা ভাষার দেশে', 'সহসা বলিলি এসে,', '"আমারে চেন কি।\'', 'তোর পানে চেয়ে চেয়ে', 'হৃদয় উঠিল গেয়ে,', '"চিনি, চিনি সখী\'!', 'কত প্রাতে জানায়েছে চির পরিচিত তোর হাসি,', '"আমি ভালোবাসি।\'', 'বিরহব্যথার মতো এলি প্রাণে কোথা হতে তুই', 'ও আমার জুঁই!', 'আজ তাই পড়ে মনে', 'বাদল-সাঁঝের বনে', 'ঝর ঝর ধারা,', 'মাঠে মাঠে ভিজে হাওয়া', 'যেন কী-স্বপনে-পাওয়া,', 'ঘুরে ঘুরে সারা।', 'সজল তিমিরতলে তোর গন্ধ বলেছে নিশ্বাসি,', '"আমি ভালোবাসি।\'', 'মিলনসুখের মতো কোথা হতে এসেছিস তুই', 'ও আমার জুঁই!', 'মনে পড়ে কত রাতে', 'দীপ জ্বলে জানালাতে', 'বাতাসে চঞ্চল।', 'মাধুরী ধরে না প্রাণে,', 'কী বেদনা বক্ষে আনে,', 'চক্ষে আনে জল।', 'সে রাতে তোমার মালা বলেছে মর্মের কাছে আসি,', '"আমি ভালোবাসি।\'', 'অসীম কালের যেন দীর্ঘশ্বাস বহেছিস তুই', 'ও আমার জুঁই!', 'বক্ষে এনেছিস কার', 'যুগ-যুগান্তের ভার,', 'ব্যর্থ পথ-চাওয়া--', 'বারে বারে দ্বারে এসে', 'কোন্ নীরবের দেশে', 'ফিরে ফিরে যাওয়া।', 'তোর মাঝে কেঁদে বাজে চিরপ্রত্যাশার কোন্ বাঁশি', '"আমি ভালোবাসি।\'']
['তিন বছরের বিরহিণী জানলাখানি ধরে', 'কোন্ অলক্ষ্য তারার পানে তাকাও অমন করে।', 'অতীত কালের বোঝার তলায় আমরা চাপা থাকি,', 'ভাবী কালের প্রদোষ-আলোয় মগ্ন তোমার আঁখি।', 'তাই তোমার ওই কাঁদন-হাসির সবটা বুঝি না যে,', 'স্বপন দেখে অনাগত তোমার প্রাণের মাঝে।', 'কোন্ সাগরের তীর দেখেছ জানে না তো কেউ,', 'হাসির আভায় নাচে সে কোন্ সুদূর অশ্রু-ঢেউ।', 'সেখানে কোন্ রাজপুত্তুর চিরদিনের দেশে', 'তোমার লাগি সাজতে গেছে প্রতিদিনের বেশে।', 'সেখানে সে বাজায় বাঁশি রূপকথারই ছায়ে,', 'সেই রাগিণীর তালে তোমার নাচন লাগে গায়ে।', 'আপনি তুমি জানো না তো আছ কাহার আশায়,', 'অনামারে ডাক দিয়েছ চোখের নীরব ভাষায়।', 'হয়তো সে কোন্ সকালবেলা শিশির-ঝলা পথে', 'জাগরণের কেতন তুলে আসবে সোনার রথে,', 'কিম্বা পূর্ণ চাঁদের লগ্নে, বৃহস্পতির দশায়--', 'দুঃখ আমার, আর সে যে হোক, নয় সে দাদামশায়।']
['ওগো মোর না-পাওয়া গো, ভোরের অরুণ-আভাসনে', 'ঘুমে ছুঁয়ে যাও মোর পাওয়ার পাখিরে ক্ষণে ক্ষণে।', 'সহসা স্বপন টুটে', 'তাই সে যে গেয়ে উঠে', 'কিছু তার বুঝি নাহি বুঝি।', 'তাই সে যে পাখা মেলে', 'উড়ে যায় ঘর ফেলে,', 'ফিরে আসে কারে খুঁজি খুঁজি।', 'ওগো মোর না-পাওয়া গো, সায়াহ্নের করুণ কিরণে', 'পূরবীতে ডাক দাও আমার পাওয়ারে ক্ষণে ক্ষণে।', 'হিয়া তাই ওঠে কেঁদে,', 'রাখিতে পারি না বেঁধে,', 'অকারণে দূরে থাকে চেয়ে--', 'মলিন আকাশতলে', 'যেন কোন্ খেয়া চলে,', 'কে যে যায় সারিগান গেয়ে।', 'ওগো মোর না-পাওয়া গো, বসন্তনিশীথসমীরণে', 'অভিসারে আসিতেছ আমার পাওয়ার কুঞ্জবনে।', 'কে জানালো সে কথা যে', 'গোপন হৃদয়মাঝে', 'আজও তাহা বুঝিতে পারি নি।', 'মনে হল পলে পলে', 'দূর পথে বেজে চলে', 'ঝিল্লিরবে তাহার কিঙ্কিণী।', 'ওগো মোর না-পাওয়া গো, কখন আসিয়া সংগোপনে', 'আমার পাওয়ার বীণা কাঁপাও অঙ্গুলিপরশনে।', 'কার গানে কার সুর', 'মিলে গেছে সুমধুর', 'ভাগ করে কে লইবে চিনে।', 'ওরা এসে বলে, "এ কী,', "বুঝাইয়া বলো দেখি।'", 'আমি বলি বুঝাতে পারি নে।', 'ওগো মোর না-পাওয়া গো, শ্রাবণের অশান্ত পবনে', 'কদম্ববনের গন্ধে জড়িত বৃষ্টির বরিষনে', 'আমার পাওয়ার কানে', 'জানি নে তো মোর গানে', 'কার কথা বলি আমি কারে।', '"কী কহ\' সে যবে পুছে', 'তখন সন্দেহ ঘুচে--', 'আমার বন্দনা না-পাওয়ারে।']
['জানি আমি মোর কাব্য ভালোবেসেছেন মোর বিধি,', 'ফিরে যে পেলেন তিনি দ্বিগুণ আপন-দেওয়া নিধি।', 'তাঁর বসন্তের ফুল বাতাসে কেমন বলে বাণী', 'সে যে তিনি মোর গানে বারম্বার নিয়েছেন জানি।', 'আমি শুনায়েছি তাঁরে শ্রাবণরাত্রির বৃষ্টিধারা', 'কী অনাদি বিচ্ছেদের জাগায় বেদন সঙ্গীহারা।', 'যেদিন পূর্ণিমা-রাতে পুষ্পিত শালের বনে বনে', 'শরীরী ছায়ার মতো একা ফিরি আপনার মনে', 'গুঞ্জরিয়া অসমাপ্ত সুর, শালের মঞ্জরী যত', 'কী যেন শুনিতে চাহে ব্যগ্রতায় করি শির নত,', 'ছায়াতে তিনিও সাথে ফেরেন নিঃশব্দ পদচারে', 'বাঁশির উত্তর তাঁর আমার বাঁশিতে শুনিবারে।', 'যেদিন প্রিয়ার কালো চক্ষুর সজল করুণায়', 'রাত্রির প্রহর-মাঝে অন্ধকারে নিবিড় ঘনায়', 'নিঃশব্দ বেদনা, তার দুটি হাতে মোর হাত রাখি', 'স্তিমিত প্রদীপালোকে মুখে তার স্তব্ধ চেয়ে থাকি,', 'তখন আঁধারে বসি আকাশের তারকার মাঝে', 'অপেক্ষা করেন তিনি, শুনিতে কখন বীণা বাজে', 'যে সুরে আপনি তিনি উন্মাদিনী অভিসারিণীরে', 'ডাকিছেন সর্বহারা মিলনের প্রলয়তিমিরে।']
['যবে এসে নাড়া দিলে দ্বার', 'চমকি উঠিনু লাজে,', 'খুঁজে দেখি গৃহমাঝে', 'বীণা ফেলে এসেছি আমার,', 'ওগো বীনকার।', 'সেদিন মেঘের ভারে', 'নদীর পশ্চিম পারে', 'ঘন হল দিগন্তের ভুরু,', 'বৃষ্টির নাচনে মাতা', 'বনে মর্মরিল পাতা,', 'দেয়া গরজিল গুরু গুরু।', 'ভরা হল আয়োজন,', 'ভাবিনু ভরিবে মন', 'বক্ষে জেগে উঠিবে মল্লার--', 'হায়, লাগিল না সুর', 'কোথায় সে বহুদূর', 'বীণা ফেলে এসেছি আমার।', 'কন্ঠে নিয়ে এলে পুষ্পহার।', 'পুরস্কার পাব আশে', 'খুঁজে দেখি চারি পাশে', 'বীণা ফেলে এসেছি আমার', 'ওগো বীনকার।', 'প্রবাসে বনের ছায়ে', 'সহসা আমার গায়ে', 'ফাল্গুনের ছোঁয়া লাগে একি?', 'এ পারের যত পাখি', 'সবাই কহিল ডাকি,', '"ও পারের গান গাও দেখি।\'', 'ভাবিলাম মোর ছন্দে', 'মিলাব ফুলের গন্ধে', 'আনন্দের বসন্তবাহার।', 'খুঁজিয়া দেখিনু বুকে,', 'কহিলাম নতমুখে,', '"বীণা ফেলে এসেছি আমার।\'', 'এল বুঝি মিলনের বার।', 'আকাশ ভরিল ওই,', 'শুধাইলে "সুর কই?\'--', 'বীণা ফেলে এসেছি আমার', 'ওগো বীনকার।', 'অস্তরবি গোধূলিতে', 'বলে গেল পূরবীতে', 'আর তো অধিক নাই দেরি।', 'রাঙা আলোকের জবা', 'সাজিয়ে তুলেছে সভা,', 'সিংহদ্বারে বাজিয়াছে ভেরি।', 'সুদূর আকাশতলে', 'ধ্রুবতারা ডেকে বলে,', '"তারে তারে লাগাও ঝংকার।\'', 'কানাড়াতে সাহানাতে', 'জাগিতে হবে যে রাতে--', 'বীণা ফেলে এসেছি আমার।', 'এলে নিয়ে শিখা বেদনার।', 'গানে যে বরিব তারে,', 'চাহিলাম চারি ধারে--', 'বীণা ফেলে এসেছি আমার', 'ওগো বীনকার।', 'কাজ হয়ে গেছে সারা,', 'নিশীথে উঠেছে তারা,', 'মিলে গেছে বাটে আর মাঠে।', 'দীপহীন বাঁধা তরী', 'সারা দীর্ঘ রাত ধরি', 'দুলিয়া দুলিয়া ওঠে ঘাটে।', 'যে শিখা গিয়েছে নিবে', 'অগ্নি দিয়ে জ্বেলে দিবে,', 'সে আলোতে হতে হবে পার।', 'শুনেছি গানের তালে', 'সুবাতাস লাগে পালে--', 'বীণা ফেলে এসেছি আমার।']
['পূর্ণতার সাধনায় বনস্পতি চাহে ঊর্ধ্বপানে;', 'পুঞ্জ পুঞ্জ পল্লবে পল্লবে', 'নিত্য তার সাড়া জাগে বিরাটের নিঃশব্দ আহ্বানে,', 'মন্ত্র জপে মর্মরিত রবে।', 'ধ্রুবত্বের মূর্তি সে যে, দৃঢ়তা শাখায় প্রশাখায়', 'বিপুল প্রাণের বহে ভার।', 'তবু তার শ্যামলতা কম্পমান ভীরু বেদনায়', 'আন্দোলিয়া উঠে বারম্বার।', 'দয়া কোরো, দয়া কোরো আরণ্যক এই তপস্বীরে--', 'ধৈর্য ধরো ওগো দিগঙ্গনা,', 'ব্যর্থ করিবারে তায় অশান্ত আবেগে ফিরে ফিরে', 'বনের অঙ্গনে মাতিয়ো না।', 'এ কী তীব্র প্রেম, এ যে শিলাবৃষ্টি নির্মম দুঃসহ--', 'দুরন্ত চূম্বনবেগে তব', 'ছিঁড়িতে ঝরাতে চাও অন্ধ সুখে কহো মোরে কহো', 'কিশোর কোরক নব নব?', 'অকস্মাৎ দস্যুতায় তারে রিক্ত করি নিতে চাও', 'সর্বস্ব তাহার তব সাথে?', 'ছিন্ন করি লবে যাহা চিহ্ন তার রবে না কোথাও,', 'হবে তারে মুহূর্তে হারাতে।', 'যে লুব্ধ ধূলির তলে লুকাতে চাহিবে তব লাভ', 'সে তোমারে ফাঁকি দেবে শেষে।', 'লুণ্ঠনের ধন লুঠি সর্বগ্রাসী দারুণ অভাব', 'উঠিবে কঠিন হাসি হেসে।', 'আসুক তোমার প্রেম দীপ্তিরূপে নীলাম্বরতলে,', 'শান্তিরূপে এসো দিগঙ্গনা!', 'উঠুক স্পন্দিত হয়ে শাখে শাখে পল্লবে বল্কলে', 'সুগম্ভীর তোমার বন্দনা।', 'দাও তারে সেই তেজ মহত্বে যাহার সমাধান,', 'সার্থক হোক সে বনস্পতি।', 'বিশ্বের অঞ্জলি যেন ভরিয়া করিতে পারে দান', 'তপস্যার পূর্ণ পরিণতি।', 'উঠুক তোমার প্রেম রূপ ধরি তার সর্বমাঝে', 'নিত্য নব পত্রে ফলে ফুলে।', 'গোপন আঁধারে তার যে অনন্ত নিয়ত বিরাজে', 'আবরণ দাও তার খুলে।', 'তাহার গৌরবে লহো তোমারি স্পর্শের পরিচয়,', 'আপনার চরম বারতা--', 'তারি লাভে লাভ করো বিনা লোভে সম্পদ অক্ষয়,', 'তারি ফলে তব সফলতা।']
['আমি পথ, দূরে দূরে দেশে দেশে ফিরে ফিরে শেষে', 'দুয়ার-বাহিরে থামি এসে।', 'ভিতরেতে গাঁথা চলে নানা সূত্রে রচনার ধারা,', 'আমি পাই ক্ষণে ক্ষণে তারি ছিন্ন অংশ অর্থহারা,', 'সেথা হতে লেখে মোর ধূলিপটে দীপরশ্মিরেখা', 'অসম্পূর্ণ লেখা।', 'জীবনের সৌধমাঝে কত কক্ষ কত না মহলা,', 'তলার উপরে কত তলা।', 'আজন্মবিধবা তারি এক প্রান্তে রয়েছি একাকী,', 'সবার নিকটে থেকে তবুও অসীম দূরে থাকি,', 'লক্ষ্য নহি উপলক্ষ, দেশ নহি আমি যে উদ্দেশ--', 'মোর নাহি শেষ।', 'উৎসবসভায় যেতে যে পায় আহ্বান-পত্রখানি', 'তাহারে বহন করে আনি।', 'সে লিপির খণ্ডগুলি মোর বক্ষে উড়ে এসে পড়ে,', 'ধুলায় করিয়া লুপ্ত তাদের উড়ায়ে দিই ঝড়ে,', 'আমি মালা গেঁথে চলি শত শত জীর্ণ শতাব্দীর', 'বহু বিস্মৃতির।', 'কেহ যারে নাহি শোনে, সবাই যাহারে বলে "জানি\',', 'আমি সেই পুরাতন বাণী।', 'বণিকের পণ্যযান হে তুমি রাজার জয়রথ,', 'আমি চলিবার পথ, সেই আমি ভুলিবার পথ,', 'তীব্রদুঃখ মহাদম্ভ চিহ্ন মুছে গিয়েছে সবাই--', 'কিছু নাই, নাই।', 'কভু সুখে কভু দুঃখে নিয়ে চলি; সুদিন দুর্দিন', 'নাহি বুঝি আমি উদাসীন।', 'বারবার কচি ঘাস কোথা হতে আসে মোর কোলে,', "চলে যায়-- সেও যায় যে যায় তাহারে দ'লে দ'লে;", 'বিচিত্রের প্রয়োজনে অবিচিত্র আমি শূন্যময়--', 'কিছু নাহি রয়।', 'বসিতে না চাহে কেহ, কাহারো কিছু না সহে দেরি--', 'কারো নই, তাই সকলেরই।', 'বামে মোর শস্যক্ষেত্র, দক্ষিণে আমার লোকালয়--', 'প্রাণ সেথা দুই হস্তে বর্তমান আঁকড়িয়া রয়।', 'আমি সর্ববন্ধহীন নিত্য চলি তারি মধ্যখানে।', 'ভবিষ্যের পানে।', 'তাই আমি চিররিক্ত, কিছু নাহি থাকে মোর পুঁজি--', 'কিছু নাহি পাই, নাহি খুঁজি।', "আমারে ভুলিবে ব'লে যাত্রীদল গান গাহে সুরে--", 'পারি নে রাখিতে তাহা, সে গান চলিয়া যায় দূরে।', 'বসন্ত আমার বুকে আসে যবে ধুলায় আকুল', 'নাহি দেয় ফুল।', 'পৌঁছিয়া ক্ষতির প্রান্তে বিত্তহীন একদিন শেষে', 'শয্যা পাতে মোর পাশে এসে।', 'পান্থের পাথেয় হতে খসে পড়ে যাহা ভাঙাচোরা', 'ধূলিরে বঞ্চনা করি কাড়িয়া তুলিয়া লয় ওরা;', "আমি রিক্ত, ওরা রিক্ত, মোর 'পরে নাই প্রীতিলেশ--", 'মোরে করে দ্বেষ।', "শুধু শিশু বোঝে মোরে, আমারে সে জানে ছুটি ব'লে--", 'ঘর ছেড়ে আসে তাই চলে', 'নিষেধ বা অনুমতি মোর মাঝে না দেয় পাহারা,', 'আবশ্যকে নাহি রচে বিবিধের বস্তুময় কারা,', 'বিধাতার মতো শিশু লীলা দিয়ে শূন্য দেয় ভরে--', 'শিশু বোঝে মোরে।', 'বিলুপ্তির ধূলি দিয়ে যাহা খুশি সৃষ্টি করে তাই,', 'এই আছে এই তাহা নাই।', 'ভিত্তিহীন ঘর বেঁধে আনন্দে কাটায়ে দেয় বেলা,', 'মূল্য যার কিছু নাই তাই দিয়ে মূল্যহীন খেলা,', 'ভাঙাগড়া দুই নিয়ে নৃত্য তার অখণ্ড উল্লাসে--', 'মোরে ভালোবাসে।']
['জীবন-মরণের স্রোতের ধারা', 'যেখানে এসে গেছে থামি', 'সেখানে মিলেছিনু সময়হারা', 'একদা তুমি আর আমি।', 'চলেছি আজ একা ভেসে', 'কোথা যে কত দূর দেশে,', 'তরণী দুলিতেছে ঝড়ে--', 'এখন কেন মনে পড়ে', 'যেখানে ধরণীর সীমার শেষে', 'স্বর্গ আসিয়াছে নামি', 'সেখানে একদিন মিলেছি এসে', 'কেবল তুমি আর আমি।', 'সেখানে বসেছিনু আপন-ভোলা', 'আমরা দোঁহে পাশে পাশে।', 'সেদিন বুঝেছিনু কিসের দোলা', 'দুলিয়া উঠে ঘাসে ঘাসে।', 'কিসের খুশি উঠে কেঁপে', 'নিখিল চরাচর ব্যেপে,', 'কেমনে আলোকের জয়', 'আঁধারে হল তারাময়,', 'প্রাণের নিশ্বাস কী মহাবেগে', 'ছুটেছে দশদিক্গামী--', 'সেদিন বুঝেছিনু যেদিন জেগে', 'চাহিনু তুমি আর আমি।', 'বিজনে বসেছিনু আকাশে চাহি', 'তোমার হাত নিয়ে হাতে।', 'দোঁহার কারো মুখে কথাটি নাহি,', 'নিমেষ নাহি আঁখিপাতে।', 'সেদিন বুঝেছিনু প্রাণে', 'ভাষার সীমা কোন্খানে,', 'বিশ্বহৃদয়ের মাঝে', 'বাণীর বীণা কোথা বাজে,', 'কিসের বেদনা সে বনের বুকে', 'কুসুমে ফোটে দিনযামী--', 'বুঝিনু যবে দোঁহে ব্যাকুল সুখে', 'কাঁদিনু তুমি আর আমি।', 'বুঝিনু কী আগুনে ফাগুন-হাওয়া', 'গোপনে আপনার দাহে,', 'কেন-যে অরুণের করুণ চাওয়া', 'নিজেরে মিলাইতে চাহে,', 'অকূলে হারাইতে নদী', 'কেন যে ধায় নিরবধি,', 'বিজুলি আপনার বাণে', 'কেন যে আপনারে হানে,', 'রজনী কী খেলা যে প্রভাত-সনে', 'খেলিছে পরাজয়কামী--', 'বুঝিনু যবে দোঁহে পরান-পণে', 'খেলিনু তুমি আর আমি।']
['উদয়াস্ত দুই তটে অবিচ্ছিন্ন আসন তোমার,', 'নিগূঢ় সুন্দর অন্ধকার।', 'প্রভাত-আলোকচ্ছটা শুভ্র তব আদিশঙ্খধ্বনি', 'চিত্তের কন্দরে মোর বেজেছিল, একদা যেমনি', 'নূতন চেয়েছি আঁখি তুলি;', 'সে তব সংকেতমন্ত্র ধ্বনিয়াছে, হে মৌনী মহান,', 'কর্মের তরঙ্গে মোর; স্বপ্ন-উৎস হতে মোর গান', 'উঠেছে ব্যাকুলি।', 'নিস্তব্ধের সে আহ্বানে বাহিয়া জীবনযাত্রা মম', 'সিন্ধুগামী তরঙ্গিণীসম', 'এতকাল চলেছিনু তোমারি সুদূর অভিসারে', 'বঙ্কিম জটিল পথে সুখে দুঃখে বন্ধুর সংসারে', 'অনির্দেশ অলক্ষ্যের পানে।', 'কভু পথতরুচ্ছায়ে খেলাঘর করেছি রচনা,', 'শেষ না হইতে খেলা চলিয়া এসেছি অন্যমনা', 'অশেষের টানে।', 'আজি মোর ক্লান্তি ঘেরি দিবসের অন্তিম প্রহর', 'গোধূলির ছায়ায় ধূসর।', 'হে গম্ভীর, আসিয়াছি তোমার সোনার সিংহদ্বারে', 'যেখানে দিনান্তরবি আপন চরম নমস্কারে', 'তোমার চরণে নত হল।', 'যেথা রিক্ত নিঃস্ব দিবা প্রাচীন ভিক্ষুর জীর্ণবেশে', 'নূতন প্রাণের লাগি তোমার প্রাঙ্গণতলে এসে', 'বলে "দ্বার খোলো\'।', 'দিনের আড়ালে থেকে কী চেয়েছি পাই নি উদ্দেশ,', 'আজ সে সন্ধান হোক শেষ।', 'হে চিরনির্মল, তব শান্তি দিয়ে স্পর্শ করো চোখ,', 'দৃষ্টির সম্মুখে মম এইবার নির্বারিত হোক', 'আঁধারের আলোকভাণ্ডার।', 'নিয়ে যাও সেইখানে নিঃশব্দের গূঢ় গুহা হতে', 'যেখানে বিশ্বের কণ্ঠে নিঃসরিছে চিরন্তন স্রোতে', 'সংগীত তোমার।', 'দিনের সংগ্রহ হতে আজি কোন্ অর্ঘ্য নিয়ে যাই', 'তোমার মন্দিরে ভাবি তাই।', 'কত-না শ্রেষ্ঠীর হাতে পেয়েছি কীর্তির পুরস্কার,', 'সযত্নে এসেছি বহে সেই-সব রত্ন-অলংকার,', 'ফিরিয়াছি দেশ হতে দেশে।', 'শেষে আজ চেয়ে দেখি, যবে মোর যাত্রা হল সারা,', 'দিনের আলোর সাথে ম্লান হয়ে এসেছে তাহারা', 'তব দ্বারে এসে।', 'রাত্রির নিকষে হায় কত সোনা হয়ে যায় মিছে,', 'সে বোঝা ফেলিয়া যাব পিছে।', 'কিছু বাকি আছে তবু, প্রাতে মোর যাত্রাসহচরী', 'অকারণে দিয়েছিল মোর হাতে মাধবীমঞ্জরী,', 'আজও তাহা অম্লান বিরাজে।', 'শিশিরের ছোঁয়া যেন এখনো রয়েছে তার গায়,', 'এ জন্মের সেই দান রেখে দেব তোমার থালায়', 'নক্ষত্রের মাঝে।', 'হে নিত্য নবীন, কবে তোমারি গোপন কক্ষ হতে', 'পাড়ি দিল এ ফুল আলোতে।', 'সুপ্তি হতে জেগে দেখি বসন্তে একদা রাত্রিশেষে', 'অরুণকিরণ সাথে এ মাধুরী আসিয়াছে ভেসে', 'হৃদয়ের বিজন পুলিনে।', 'দিবসের ধুলা এরে কিছুতে পারে নি কাড়িবারে,', 'সেই তব নিজ দান বহিয়া আনিনু তব দ্বারে,', 'তুমি লও চিনে।', 'হে চরম, এরই গন্ধে তোমারি আনন্দ এল মিশে,', 'বুঝেও তখন বুঝি নি সে।', 'তব লিপি বর্ণে বর্ণে লেখা ছিল এরই পাতে পাতে,', 'তাই নিয়ে গোপনে সে এসেছিল তোমারে চিনাতে,', 'কিছু যেন জেনেছি আভাসে।', 'আজিকে সন্ধ্যায় যবে সব শব্দ হল অবসান', 'আমার ধেয়ান হতে জাগিয়া উঠিছে এরই গান', 'তোমার আকাশে।']
['প্রতিদিন নদীস্রোতে পুষ্পপত্র করি অর্ঘ্য দান', 'পূজারির পূজা-অবসান।', 'আমিও তেমনি যত্নে মোর ডালি ভরি', 'গানের অঞ্জলি দান করি', 'প্রাণের জাহ্নবীজলধারে,', 'পূজি আমি তারে।', 'বিগলিত প্রেমের আনন্দবারি সে যে,', 'এসেছে বৈকুণ্ঠধাম ত্যেজে।', 'মৃত্যুঞ্জয় শিবের অসীম জটাজালে', 'ঘুরে ঘুরে কালে কালে', 'তপস্যার তাপ লেগে প্রবাহ পবিত্র হল তার।', 'কত-না যুগের পাপভার', 'নিঃশেষে ভাসায়ে দিল অতলের-মাঝে।', 'তরঙ্গে তরঙ্গে তার বাজে', 'ভবিষ্যের মঙ্গলসংগীত।', 'তটে তটে বাঁকে বাঁকে অনন্তের চলেছে ইঙ্গিত।', 'দৈবস্পর্শে তার', 'আমারে সে ধূলি হতে করিল উদ্ধার;', 'অঙ্গে অঙ্গে দিল তার তরঙ্গের দোল;', 'কণ্ঠে দিল আপন কল্লোল।', 'আলোকের নৃত্যে মোর চক্ষু দিল ভরি', 'বর্ণের লহরী।', 'খুলে গেল অনন্তের কালো উত্তরীয়;', 'কত রূপে দেখা দিল প্রিয়,', 'অনির্বচনীয়।', 'তাই মোর গান', 'কুসুম-অঞ্জলি-অর্ঘ্যদান', 'প্রাণজাহ্নবীরে।', 'তাহারি আবর্তে ফিরে ফিরে', 'এ পূজার কোনো ফুল নাও যদি ভাসে চিরদিন,', 'বিস্মৃতির তলে হয় লীন,', 'তবে তার লাগি, কহো,', 'কার সাথে আমার কলহ।', 'এই নীলাম্বরতলে তৃণরোমাঞ্চিত ধরণীতে', 'বসন্তে বর্ষায় গ্রীষ্মে শীতে', 'প্রতিদিবসের পূজা প্রতিদিন করি অবসান', 'ধন্য হয়ে ভেসে যাক গান।']
['হাসির কুসুম আনিল সে ডালি ভরি,', 'আমি আনিলাম দুখবাদলের ফল।', 'শুধালেম তারে, "যদি এ বদল করি', "হার হবে কার বল্।'", 'হাসি কৌতুকে কহিল সে সুন্দরী,', '"এসো-না, বদল করি।', 'দিয়ে মোর হার লব ফলভার', "অশ্রুর রসে ভরা।'", 'চাহিয়া দেখিনু মুখপানে তার', 'নিদয়া সে মনোহরা।', 'সে লইল তুলে আমার ফলের ডালা,', 'করতালি দিল হাসিয়া সকৌতুকে।', 'আমি লইলাম তাহার ফুলের মালা,', 'তুলিয়া ধরিনু বুকে।', '"মোর হল জয়\' হেসে হেসে কয়,', 'দূরে চলে গেল ত্বরা।', 'উঠিল তপন মধ্যগগনদেশে,', 'আসিল দারুণ খরা--', 'সন্ধ্যায় দেখি তপ্ত দিনের শেষে', 'ফুলগুলি সব ঝরা।']
['কহিলাম, "ওগো রানী,', 'কত কবি এল চরণে তোমার উপহার দিল আনি।', 'এসেছি শুনিয়া তাই,', "উষার দুয়ারে পাখির মতন গান গেয়ে চলে যাই।'", "শুনিয়া দাঁড়ালে তব বাতায়ন-'পরে;", 'ঘোমটা আড়ালে কহিলে করুণ স্বরে,', '"এখন শীতের দিন', "কুয়াশায় ঢাকা আকাশ আমার, কানন কুসুমহীন।'", 'কহিলাম, "ওগো রানী,', 'সাগরপারের নিকুঞ্জ হতে এনেছি বাঁশরিখানি।', 'উতারো ঘোমটা তব,', "বারেক তোমার কালো নয়নের আলোখানি দেখে লব।'", 'কহিলে, "আমার হয় নি রঙিন সাজ;', 'হে অধীর কবি, ফিরে যাও তুমি আজ;', 'মধুর ফাগুন মাসে', "কুসুম-আসনে বসিব যখন ডেকে লব মোর পাশে।'", 'কহিলাম, "ওগো রানী,', 'সফল হয়েছে যাত্রা আমার, শুনেছি আশার বাণী।', 'বসন্তসমীরণে', 'তব আহ্বানমন্ত্র ফুটিবে কুসুমে আমার বনে।', 'মধুপমুখর গন্ধমাতাল দিনে', 'ওই জানালার পথখানি লব চিনে,', 'আসিবে সে সুসময়।', "আজিকে বিদায় নেবার বেলায় গাহিব তোমার জয়।'"]
['কোন্ দূর শতাব্দের কোন্-এক অখ্যাত দিবসে', 'নাহি জানি আজি', "মারাঠার কোন্ শৈলে অরণ্যের অন্ধকারে ব'সে,", 'হে রাজা শিবাজি,', 'তব ভাল উদ্ভাসিয়া এ ভাবনা তড়িৎপ্রভাবৎ', 'এসেছিল নামি--', '"একধর্মরাজ্যপাশে খণ্ড ছিন্ন বিক্ষিপ্ত ভারত', "বেঁধে দিব আমি।'", 'সেদিন এ বঙ্গদেশ উচ্চকিত জাগে নি স্বপনে,', 'পায় নি সংবাদ--', 'বাহিরে আসে নি ছুটে, উঠে নাই তাহার প্রাঙ্গণে', 'শুভ শঙ্খনাদ--', 'শান্তমুখে বিছাইয়া আপনার কোমলনির্মল', 'শ্যামল উত্তরী', 'তন্দ্রাতুর সন্ধ্যাকালে শত পল্লিসন্তানের দল', 'ছিল বক্ষে করি।', 'তার পরে একদিন মারাঠার প্রান্তর হইতে', 'তব বজ্রশিখা', 'আঁকি দিল দিগ্দিগন্তে যুগান্তের বিদ্যুদ্বহ্নিতে', 'মহামন্ত্রলিখা।', 'মোগল-উষ্ণীষশীর্ষ প্রস্ফুরিল প্রলয়প্রদোষে', 'পক্কপত্র যথা--', 'সেদিনও শোনে নি বঙ্গ মারাঠার সে বজ্রনির্ঘোষে', 'কী ছিল বারতা।', 'তার পরে শূন্য হল ঝঞ্ঝাক্ষুব্ধ নিবিড় নিশীথে', 'দিল্লিরাজশালা--', 'একে একে কক্ষে কক্ষে অন্ধকারে লাগিল মিশিতে', 'দীপালোকমালা।', 'শবলুব্ধ গৃধ্রদের ঊর্ধ্বস্বর বীভৎস চীৎকারে', 'মোগলমহিমা', 'রচিল শ্মশানশয্যা--মুষ্টিমেয় ভস্মরেখাকারে', 'হল তার সীমা।', 'সেদিন এ বঙ্গপ্রান্তে পণ্যবিপণীর এক ধারে', 'নিঃশব্দচরণ', 'আনিল বণিকলক্ষ্মী সুরঙ্গপথের অন্ধকারে', 'রাজসিংহাসন।', 'বঙ্গ তারে আপনার গঙ্গোদকে অভিষিক্ত করি', 'নিল চুপে চুপে--', 'বণিকের মানদণ্ড দেখা দিল পোহালে শর্বরী', 'রাজদণ্ডরূপে।', 'সেদিন কোথায় তুমি হে ভাবুক, হে বীর মারাঠি,', 'কোথা তব নাম!', 'গৈরিক পতাকা তব কোথায় ধুলায় হল মাটি--', 'তুচ্ছ পরিণাম!', 'বিদেশীর ইতিবৃত্ত দস্যু বলি করে পরিহাস', 'অট্টহাস্যরবে--', 'তব পুণ্য চেষ্টা যত তস্করের নিষ্ফল প্রয়াস,', 'এই জানে সবে।', 'অয়ি ইতিবৃত্তকথা, ক্ষান্ত করো মুখর ভাষণ।', 'ওগো মিথ্যাময়ী,', "তোমার লিখন-'পরে বিধাতার অব্যর্থ লিখন", 'হবে আজি জয়ী।', 'যাহা মরিবার নহে তাহারে কেমনে চাপা দিবে', 'তব ব্যঙ্গবাণী?', 'যে তপস্যা সত্য তারে কেহ বাধা দিবে না ত্রিদিবে', 'নিশ্চয় সে জানি।', 'হে রাজতপস্বী বীর, তোমার সে উদার ভাবনা', 'বিধির ভাণ্ডারে', 'সঞ্চিত হইয়া গেছে, কাল কভু তার এক কণা', 'পারে হরিবারে?', 'তোমার সে প্রাণোৎসর্গ, স্বদেশলক্ষ্মীর পূজাঘরে', 'সে সত্যসাধন,', 'কে জানিত, হয়ে গেছে চিরযুগযুগান্তর-তরে', 'ভারতের ধন।', 'অখ্যাত অজ্ঞাত রহি দীর্ঘকাল, হে রাজবৈরাগী,', 'গিরিদরীতলে', 'বর্ষার নির্ঝর যথা শৈল বিদারিয়া উঠে জাগি', 'পরিপূর্ণ বলে,', 'সেইমত বাহিরিলে-- বিশ্বলোক ভাবিল বিস্ময়ে,', 'যাহার পতাকা', 'অম্বর আচ্ছন্ন করে, এতকাল এত ক্ষুদ্র হয়ে', 'কোথা ছিল ঢাকা।', 'সেইমত ভাবিতেছি আমি কবি এ পূর্ব-ভারতে,', 'কী অপূর্ব হেরি,', 'বঙ্গের অঙ্গনদ্বারে কেমনে ধ্বনিল কোথা হতে', 'তব জয়ভেরী।', 'তিন শত বৎসরের গাঢ়তম তমিস্রা বিদারি', 'প্রতাপ তোমার', 'এ প্রাচীদিগন্তে আজি নবতর কী রশ্মি প্রসারি', 'উদিল আবার।', 'মরে না, মরে না কভু সত্য যাহা শত শতাব্দীর', 'বিস্মৃতির তলে--', 'নাহি মরে উপেক্ষায়, অপমানে না হয় অস্থির,', 'আঘাতে না টলে।', 'যারে ভেবেছিল সবে কোন্কালে হয়েছে নিঃশেষ', 'কর্মপরপারে,', 'এল সেই সত্য তব পূজ্য অতিথির ধরি বেশ', 'ভারতের দ্বারে।', 'আজও তার সেই মন্ত্র-- সেই তার উদার নয়ান', 'ভবিষ্যের পানে', 'একদৃষ্টে চেয়ে আছে, সেথায় সে কী দৃশ্য মহান্', 'হেরিছে কে জানে।', 'অশরীর হে তাপস, শুধু তব তপোমূর্তি লয়ে', 'আসিয়াছ আজ--', 'তবু তব পুরাতন সেই শক্তি আনিয়াছ বয়ে,', 'সেই তব কাজ।', 'আজি তব নাহি ধ্বজা, নাই সৈন্য রণ-অশ্বদল', 'অস্ত্র খরতর--', 'আজি আর নাহি বাজে আকশেরে করিয়া পাগল', '"হর হর হর\'।', 'শুধু তব নাম আজি পিতৃলোক হতে এল নামি,', 'করিল আহ্বান--', 'মুহূর্তে হৃদয়াসনে তোমারেই বরিল, হে স্বামী,', 'বাঙালির প্রাণ।', 'এ কথা ভাবে নি কেহ এ তিন-শতাব্দ-কাল ধরি--', 'জানে নি স্বপনে--', 'তোমার মহৎ নাম বঙ্গ-মারাঠারে এক করি', 'দিবে বিনা রণে।', 'তোমার তপস্যাতেজ দীর্ঘকাল করি অন্তর্ধান', 'আজি অকস্মাৎ', 'মৃত্যুহীন বাণী-রূপে আনি দিবে নূতন পরান', 'নূতন প্রভাত।', 'মারাঠার প্রান্ত হতে একদিন তুমি ধর্মরাজ,', 'ডেকেছিলে যবে', "রাজা ব'লে জানি নাই, মানি নাই, পাই নাই লাজ", 'সে ভৈরব রবে।', 'তোমার কৃপাণদীপ্তি একদিন যবে চমকিলা', 'বঙ্গের আকাশে', 'সে ঘোর দুর্যোগদিনে না বুঝিনু রুদ্র সেই লীলা,', 'লুকানু তরাসে।', 'মৃত্যুসিংহাসনে আজি বসিয়াছ অমরমুরতি--', 'সমুন্নত ভালে', 'যে রাজকিরীট শোভে লুকাবে না তার দিব্যজ্যোতি', 'কভু কোনোকালে।', 'তোমারে চিনেছি আজি, চিনেছি চিনেছি হে রাজন্,', 'তুমি মহারাজ।', 'তব রাজকর লয়ে আট কোটি বঙ্গের নন্দন', 'দাঁড়াইবে আজ।', 'সেদিন শুনি নি কথা-- আজ মোরা তোমার আদেশ', 'শির পাতি লব।', 'কণ্ঠে কণ্ঠে বক্ষে বক্ষে ভারতে মিলিবে সর্বদেশ', 'ধ্যানমন্ত্রে তব।', 'ধ্বজা করি উড়াইব বৈরাগীর উত্তরী বসন--', 'দরিদ্রের বল।', '"একধর্মরাজ্য হবে এ ভারতে\' এ মহাবচন', 'করিব সম্বল।', 'মারাঠির সাথে আজি, হে বাঙালি, এক কন্ঠে বলো', '"জয়তু শিবাজি\'।', 'মারাঠির সাথে আজি, হে বাঙালি, এক সঙ্গে চলো', 'মহোৎসবে সাজি।', 'আজি এক সভাতলে ভারতের পশ্চিম-পূরব', 'দক্ষিণে ও বামে', 'একত্রে করুক ভোগ একসাথে একটি গৌরব', 'এক পুণ্য নামে।']
["ওই  আকাশ-'পরে আঁধার মেলে কী খেলা আজ খেলতে এলে", 'তোমার মনে কী আছে তা জানব না।', 'আমি  তবুও হার মানব না, হার মানব না।', 'তোমার   সিংহ-ভীষণ রবে,', 'তোমার   সংহার-উৎসবে,', 'তোমার   দুর্যোগ-দুর্দিনে--', 'তোমার   তড়িৎশিখায় বজ্রলিখায় তোমায় লব চিনে--', 'কোনো       শঙ্কা মনে আনব না গো আনব না।', "যদি       সঙ্গে চলি রঙ্গভরে কিংবা মাটির 'পরে", 'তবুও হার মানব না হার মানব না।', 'কভু       যদি আমার চিত্তমাঝে ছিন্ন-তারে বেসুর বাজে', 'জাগে যদি জাগুক প্রাণ যন্ত্রণা--', 'ওগো       না পাই যদি নাইবা পেলেম সান্ত্বনা।', 'যদি       তোমার তরে আজি', 'ফুলে       সাজিয়ে থাকি সাজি,', 'প্রদীপ জ্বালিয়ে থাকি ঘরে,', 'তবে       ছিঁড়ে গেলে পুষ্প, প্রদীপ নিবে গেলে ঝড়ে', 'তবু  ছিন্ন ফুলে করব তোমার বন্দনা।', 'তবু       নেবা-দীপের অন্ধকারে করব আঘাত তোমার দ্বারে,', 'জাগে যদি জাগুক প্রাণে যন্ত্রণা।', "আমি       ভেবেছিলেম তোমায় লয়ে যাবে আমার জীবন ব'য়ে", 'দুঃখ তাপের পরশটুকু জানব না--', 'তাই       সুখের কোণে ছিলেম পড়ে আন্মনা।', 'আজ       হঠাৎ ভীষণ বেশে', 'তুমি       দাঁড়াও যদি এসে,', 'তোমার       মত্ত চরণ ভরে', 'আমার       যত্নে-গড়া শয়নখানি ধুলায় ভেঙে পড়ে', "আমি তাই ব'লে তো কপালে কর হানব না।", 'তুমি যেমন করে চেনাতে চাও তেমনি করে চিনিয়ে যাও', 'যে-দুঃখ দাও দুঃখ তারে জানব না।', 'তবে       এসো হে মোর সুদুঃসহ ছিন্ন করে জীবন লহো', 'বাজিয়ে তোলো ঝঞ্ঝা-ঝড়ের ঝঞ্ঝনা,', 'আমায় দুঃখ হতে কোরো না আর বঞ্চনা।', 'আমার       বুকের পাঁজর টুটে', 'উঠুক       পূজার পদ্ম ফুটে;', 'যেন       প্রলয়-বায়ু-বেগে', 'আমার       মর্মকোষের গন্ধ ছুটে বিশ্ব উঠে জেগে।', 'ওরে       আয় রে ব্যথা সকল-বাধা-ভঞ্জনা।', 'আজ       আঁধারে ওই শূন্য ব্যেপে কণ্ঠ আমার ফিরুক কেঁপে,', 'জাগিয়ে তোলো ঝঞ্ঝা-ঝড়ের ঝঞ্ঝনা।']
['রুদ্র, তোমার দারুণ দীপ্তি', 'এসেছে দুয়ার ভেদিয়া;', 'বক্ষে বেজেছে বিদ্যুৎবাণ', 'স্বপ্নের জাল ছেদিয়া।', 'ভাবিতেছিলাম উঠি কি না উঠি,', 'অন্ধ তামস গেছে কিনা ছুটি,', 'রুদ্ধ নয়ন মেলি কি না মেলি', 'তন্দ্রা-জড়িমা মাজিয়া।', 'এমন সময়ে, ঈশান, তোমার', 'বিষাণ উঠেছে বাজিয়া।', 'বাজে রে গরজি বাজে রে', 'দগ্ধ মেঘের রন্ধ্রে-রন্ধ্রে', 'দীপ্ত গগন-মাঝে রে।', 'চমকি জাগিয়া পূর্বভুবন', 'রক্তবদন লাজে রে।', 'ভৈরব, তুমি কী বেশে এসেছ,', 'ললাটে ফুঁসিছে নাগিনী,', 'রুদ্র-বীণায় এই কি বাজিল', 'সুপ্রভাতের রাগিণী?', 'মুগ্ধ কোকিল কই ডাকে ডালে,', 'কই ফোটে ফুল বনের আড়ালে?', 'বহুকাল পরে হঠাৎ যেন রে', 'অমানিশা গেল ফাটিয়া;', 'তোমার খড়্গ আঁধার-মহিষে', 'দুখানা করিল কাটিয়া।', 'ব্যথায় ভুবন ভরিছে,', 'ঝর ঝর করি রক্ত-আলোক', 'গগনে-গগনে ঝরিছে,', 'কেহ-বা জাগিয়া উঠিছে কাঁপিয়া', 'কেহ-বা স্বপনে ডরিছে।', 'তোমার শ্মশানকিঙ্করদল,', 'দীর্ঘ নিশায় ভুখারি।', 'শুষ্ক অধর লেহিয়া লেহিয়া', 'উঠিছে ফুকারি ফুকারি।', 'অতিথি তারা যে আমাদের ঘরে', "করিছে নৃত্য প্রাঙ্গণ-'পরে,", 'খোলো খোলো দ্বার ওগো গৃহস্থ,', 'থেকো না থেকো না লুকায়ে--', 'যার যাহা আছে আনো বহি আনো,', 'সব দিতে হবে চুকায়ে।', 'ঘুমায়ো না আর কেহ রে।', 'হৃদয়পিণ্ড ছিন্ন করিয়া', 'ভাণ্ড ভরিয়া দেহো রে।', 'ওরে দীনপ্রাণ, কী মোহের লাগি', 'রেখেছিস মিছে স্নেহ রে।', 'উদয়ের পথে শুনি কার বাণী,', '"ভয় নাই, ওরে ভয় নাই--', 'নিঃশেষে প্রাণ যে করিবে দান', "ক্ষয় নাই তার ক্ষয় নাই।'", 'হে রুদ্র, তব সংগীত আমি', 'কেমনে গাহিব কহি দাও স্বামী--', 'মরণনৃত্যে ছন্দ মিলায়ে', 'হৃদয়ডমরু বাজাব,', 'ভীষণ দুঃখে ডালি ভরে লয়ে', 'তোমার অর্ঘ্য সাজাব।', 'এসেছে প্রভাত এসেছে।', 'তিমিরান্তক শিবশঙ্কর', 'কী অট্টহাস হেসেছে!', 'যে জাগিল তার চিত্ত আজিকে', 'ভীম আনন্দে ভেসেছে।', 'জীবন সঁপিয়া, জীবনেশ্বর,', 'পেতে হবে তব পরিচয়;', 'তোমার ডঙ্কা হবে যে বাজাতে', 'সকল শঙ্কা করি জয়।', 'ভালোই হয়েছে ঝঞ্ঝার বায়ে', 'প্রলয়ের জটা পড়েছে ছড়ায়ে,', 'ভালোই হয়েছে প্রভাত এসেছে', 'মেঘের সিংহবাহনে--', 'মিলনযজ্ঞে অগ্নি জ্বালাবে', 'বজ্রশিখার দাহনে।', 'তিমির রাত্রি পোহায়ে', 'মহাসম্পদ তোমারে লভিব', 'সব সম্পদ খোয়ায়ে--', 'মৃত্যুর লব অমৃত করিয়া', 'তোমার চরণে ছোঁয়ায়ে।']
