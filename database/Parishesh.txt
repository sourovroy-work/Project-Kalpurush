['শ্রীমান অতুলপ্রসাদ সেন', 'করকমলে --', 'বঙ্গের দিগন্ত ছেয়ে বাণীর বাদল', 'বহে যায় শতস্রোতে রসবন্যাবেগে;', 'কভু বজ্রবহ্নি কভু স্নিগ্ধ অশ্রুজল', 'ধ্বনিছে সংগীতে ছন্দে তারি পুঞ্জমেঘে;', 'বঙ্কিম শশাঙ্ককলা তারি মেঘজটা', 'চুম্বিয়া মঙ্গলমন্ত্রে রচে স্তরে স্তরে', 'সুন্দরের ইন্দ্রজাল; কত রশ্মিচ্ছটা', "প্রত্যুষে দিনের অন্তে রাখে তারি 'পরে", 'আলোকের স্পর্শমণি। আজি পূর্ববায়ে', 'বঙ্গের অম্বর হতে দিকে দিগন্তরে', 'সহর্ষ বর্ষণধারা গিয়েছে ছড়ায়ে', 'প্রাণের আনন্দবেগে পশ্চিমে উত্তরে;', 'দিল বঙ্গবীণাপাণি অতুলপ্রসাদ,', 'তব জাগরণী গানে নিত্য আশীর্বাদ।', 'রবীন্দ্রনাথ ঠাকুর']
['অর্থ কিছু বুঝি নাই, কুড়ায়ে পেয়েছি কবে জানি', 'নানা বর্ণে-চিত্র-করা বিচিত্রের নর্মবাঁশিখানি', 'যাত্রাপথে। সে-প্রত্যুষে প্রদোষের আলো অন্ধকার', 'প্রথম মিলনক্ষণে লভিল পুলক দোঁহাকার', 'রক্ত-অবগুণ্ঠনচ্ছায়ায়। মহামৌন-পারাবারে', 'প্রভাতের বাণীবন্যা চঞ্চলি মিলিল শতধারে', 'তুলিল হিল্লোলদোল। কত যাত্রী গেল কত পথে', 'দুর্লভ ধনের লাগি অভ্রভেদী দুর্গম পর্বতে', 'দুস্তর সাগর উত্তরিয়া। শুধু মোর রাত্রিদিন,', 'শুধু মোর আনমনে পথ-চলা হল অর্থহীন।', 'গভীরের স্পর্শ চেয়ে ফিরিয়াছি, তার বেশি কিছু', 'হয় নি সঞ্চয় করা, অধরার গেছি পিছু পিছু।', 'আমি শুধু বাঁশরিতে ভরিয়াছি প্রাণের নিশ্বাস,', 'বিচিত্রের সুরগুলি গ্রন্থিবারে করেছি প্রয়াস', 'আপনার বীণার তন্তুতে। ফুল ফোটাবার আগে', 'ফাল্গুনে তরুর মর্মে বেদনার যে স্পন্দন জাগে', 'আমন্ত্রণ করেছিনু তারে মোর মুগ্ধ রাগিণীতে', 'উৎকণ্ঠাকম্পিত মূর্ছনায়। ছিন্ন পত্র মোর গীতে', 'ফেলে গেছে শেষ দীর্ঘশ্বাস। ধরণীর অন্তঃপুরে', 'রবিরশ্মি নামে যবে, তৃণে তৃণে অঙ্কুরে অঙ্কুরে', 'যে-নিঃশব্দ হুলুধ্বনি দূরে দূরে যায় বিস্তারিয়া', 'ধূসর যবনি-অন্তরালে, তারে দিনু উৎসারিয়া', 'এ বাঁশির রন্ধ্রে রন্ধ্রে; যে-বিরাট গূঢ় অনুভবে', 'রজনীর অঙ্গুলিতে অক্ষমালা ফিরিছে নীরবে', 'আলোকবন্দনামন্ত্র জপে -- আমার বাঁশিরে রাখি', "আপন বক্ষের 'পরে, তারে আমি পেয়েছি একাকী", 'হৃদয়কম্পনে মম; যে বন্দী গোপন গন্ধখানি', 'কিশোরকোরক মাঝে স্বপ্নস্বর্গে ফিরিছে সন্ধানি', 'পূজার নৈবেদ্যডালি, সংশয়িত তাহার বেদনা', 'সংগ্রহ করেছে গানে আমার বাঁশরি কলস্বনা।', 'চেতনাসিন্ধুর ক্ষুব্ধ তরঙ্গের মৃদঙ্গগর্জনে', 'নটরাজ করে নৃত্য, উন্মুখর অট্টহাস্যসনে', 'অতল অশ্রুর লীলা মিলে গিয়ে কলরলরোলে', 'উঠিতেছে রণি রণি, ছায়ারৌদ্র সে দোলায় দোলে', 'অশ্রান্ত উল্লোলে। আমি তীরে বসি তারি রুদ্রতালে', 'গান বেঁধে লভিয়াছি আপন ছন্দের অন্তরালে', 'অনন্তের আনন্দবেদনা। নিখিলের অনুভূতি', 'সংগীতসাধনা মাঝে রচিয়াছে অসংখ্য আকূতি।', 'এই গীতিপথপ্রান্তে হে মানব, তোমার মন্দিরে', 'দিনান্তে এসেছি আমি নিশীথের নৈঃশব্দ্যের তীরে', 'আরতির সান্ধ্যক্ষণে; একের চরণে রাখিলাম', 'বিচিত্রের নর্মবাঁশি-- এই মোর রহিল প্রণাম।']
['ছিলাম যবে মায়ের কোলে,', "বাঁশি বাজানো শিখাবে ব'লে", 'চোরাই করে এনেছ মোরে তুমি,', 'বিচিত্রা হে, বিচিত্রা,', 'যেখানে তব রঙের রঙ্গভূমি।', 'আকাশতলে এলায়ে কেশ', 'বাজালে বাঁশি চুপে,', 'সে মায়াসুরে স্বপ্নছবি', 'জাগিল কত রূপে;', 'লক্ষ্যহারা মিলিল তারা', 'রূপকথার বাটে,', 'পারায়ে গেল ধূলির সীমা', 'তেপান্তরী মাঠে।', 'নারিকেলের ডালের আগে', 'দুপুরবেলা কাঁপন লাগে,', 'ইশারা তারি লাগিত মোর প্রাণে,', 'বিচিত্রা হে, বিচিত্রা,', 'কী বলে তারা কে বলো তাহা জানে।', 'অর্থহারা সুরের দেশে', 'ফিরালে দিনে দিনে,', 'ঝলিত মনে অবাক বাণী,', 'শিশির যেন তৃণে।', 'প্রভাত-আলো উঠিত কেঁপে', 'পুলকে কাঁপা বুকে,', 'বারণহীন নাচিত হিয়া', 'কারণহীন সুখে।', 'জীবনধারা অকূলে ছোটে,', 'দুঃখে সুখে তুফান ওঠে,', 'আমারে নিয়ে দিয়েছ তাহে খেয়া,', 'বিচিত্রা হে, বিচিত্রা,', 'কালো গগনে ডেকেছে ঘন দেয়া।', 'প্রাণের সেই ঢেউয়ের তালে', 'বাজালে তুমি বীণ,', 'ব্যথায় মোর জাগায়ে নিয়ে', 'তারের রিনিরিন।', "পালের 'পরে দিয়েছ বেগে", 'সুরের হাওয়া তুলে,', 'সহসা বেয়ে নিয়েছ তরী', 'অপূর্বেরি কূলে।', 'চৈত্রমাসে শুক্ল নিশা', 'জুঁহিবেলির গন্ধে মিশা;', 'জলের ধ্বনি তটের কোলে কোলে', 'বিচিত্রা হে, বিচিত্রা,', 'অনিদ্রারে আকুল করি তোলে।', 'যৌবনে সে উতল রাতে', 'করুণ কার চোখে', 'সোহিনী রাগে মিলাতে মিড়', 'চাঁদের ক্ষীণালোকে।', "কাহার ভীরু হাসির 'পরে", 'মধুর দ্বিধা ভরি', 'শরমে-ছোঁওয়া নয়নজল', 'কাঁপাতে থরথরি।', 'হঠাৎ কভু জাগিয়া উঠি', 'ছিন্ন করি ফেলেছে টুটি', 'নিশীথিনীর মৌন যবনিকা,', 'বিচিত্রা হে, বিচিত্রা,', 'হেনেছ তারে বজ্রানলশিখা।', 'গভীর রবে হাঁকিয়া গেছ,', '"অলস থেকো না গো।\'', 'নিবিড় রাতে দিয়েছ নাড়া,', 'বলেছ, "জাগো জাগো।\'', 'বাসরঘরে নিবালে দীপ,', 'ঘুচালে ফুলহার,', 'ধূলি-আঁচল দুলায়ে ধরা', 'করিল হাহাকার।', 'বুকের শিরা ছিন্ন করে', 'ভীষণ পূজা করেছি তোরে,', 'কখনো পূজা শোভন শতদলে,-', 'বিচিত্রা হে, বিচিত্রা,', 'হাসিতে কভু, কখনো আঁখিজলে।', 'ফসল যত উঠেছে ফলি', 'বক্ষ বিভেদিয়া', 'কণাকণায় তোমারি পায়', 'দিয়েছি নিবেদিয়া।', 'তবুও কেন এনেছ ডালি', 'দিনের অবসানে;', 'নিঃশেষিয়া নিবে কি ভরি', 'নিঃস্ব-করা দানে।']
['রবিপ্রদক্ষিণপথে জন্মদিবসের আবর্তন', 'হয়ে আসে সমাপন।', 'আমার রুদ্রের', 'মালা রুদ্রাক্ষের', 'অন্তিম গ্রন্থিতে এসে ঠেকে', 'রৌদ্রদগ্ধ দিনগুলি গেঁথে একে একে।', 'হে তপস্বী, প্রসারিত করো তব পাণি', 'লহো মালাখানি।', 'উগ্র তব তপের আসন,', 'সেথায় তোমারে সম্ভাষণ', 'করেছিনু দিনে দিনে কঠিন স্তবনে,', 'কখনো মধ্যাহ্নরৌদ্রে কখনো-বা ঝঞ্ঝার পবনে।', 'এবার তপস্যা হতে নেমে এসো তুমি--', 'দেখা দাও যেথা তব বনভূমি', 'ছায়াঘন, যেথা তব আকাশ অরুণ', 'আষাঢ়ের আভাসে করুণ।', 'অপরাহ্ন যেথা তার ক্লান্ত অবকাশে', 'মেলে শূন্য আকাশে আকাশে', 'বিচিত্র বর্ণের মায়া; যেথা সন্ধ্যাতারা', 'বাক্যহারা', 'বাণীবহ্নি জ্বালি', "নিভৃতে সাজায় ব'সে অনন্তের আরতির ডালি।", 'শ্যামল দাক্ষিণ্যে ভরা', 'সহজ আতিথ্যে বসুন্ধরা', 'যেথা স্নিগ্ধ শান্তিময়,', 'যেথা তার অফুরান মাধুর্যসঞ্চয়', 'প্রাণে প্রাণে', 'বিচিত্র বিলাস আনে রূপে রসে গানে।', 'বিশ্বের প্রাঙ্গণে আজি ছুটি হোক মোর,', 'ছিন্ন করে দাও কর্মডোর।', 'আমি আজ ফিরব কুড়ায়ে', 'উচ্ছৃঙ্খল সমীরণ যে কুসুম এনেছে উড়ায়ে', 'সহজে ধুলায়,', 'পাখির কুলায়', 'দিনে দিনে ভরি উঠে যে-সহজ গানে,', 'আলোকের ছোঁওয়া লেগে সবুজের তম্বুরার তানে।', 'এই বিশ্বসত্তার পরশ,', 'স্থলে জলে তলে তলে এই গূঢ় প্রাণের হরষ', 'তুলি লব অন্তরে অন্তরে--', 'সর্বদেহে, রক্তস্রোতে, চোখের দৃষ্টিতে, কণ্ঠস্বরে,', 'জাগরণে, ধেয়ানে, তন্দ্রায়,', 'বিরামসমুদ্রতটে জীবনের পরমসন্ধ্যায়।', 'এ জন্মের গোধূলির ধূসর প্রহরে', 'বিশ্বরসসরোবরে', 'শেষবার ভরিব হৃদয় মন দেহ', 'দূর করি সব কর্ম, সব তর্ক, সকল সন্দেহ,', 'সব খ্যাতি, সকল দুরাশা,', 'বলে যাব, "আমি যাই, রেখে যাই, মোর ভালোবাসা।\'']
['শুধায়ো না মোরে তুমি মুক্তি কোথা, মুক্তি কারে কই,', 'আমি তো সাধক নই, আমি গুরু নই।', 'আমি কবি, আছি', 'ধরণীর অতি কাছাকাছি,', 'এ পারের খেয়ার ঘাটায়।', 'সম্মুখে প্রাণের নদী জোয়ার-ভাঁটায়', 'নিত্য বহে নিয়ে ছায়া আলো,', 'মন্দ ভালো,', 'ভেসে-যাওয়া কত কী যে, ভুলে-যাওয়া কত রাশি রাশি', 'লাভক্ষতি কান্নাহাসি--', 'এক তীর গড়ি তোলে অন্য তীর ভাঙিয়া ভাঙিয়া;', "সেই প্রবাহের 'পরে উষা ওঠে রাঙিয়া রাঙিয়া", 'পড়ে চন্দ্রালোকরেখা জননীর অঙ্গুলির মতো;', 'কৃষ্ণরাতে তারা যত', 'জপ করে ধ্যানমন্ত্র; অস্তসূর্য রক্তিম উত্তরী', 'বুলাইয়া চলে যায়, সে তরঙ্গে মাধবীমঞ্জরি', 'ভাসায় মাধুরীডালি,', 'পাখি তার গান দেয় ঢালি।', 'সে তরঙ্গনৃত্যছন্দে বিচিত্র ভঙ্গিতে', 'চিত্ত যবে নৃত্য করে আপন সংগীতে', 'এ বিশ্বপ্রবাহে,', 'সে ছন্দে বন্ধন মোর, মুক্তি মোর তাহে।', 'রাখিতে চাহি না কিছু, আঁকড়িয়া চাহি না রহিতে,', 'ভাসিয়া চলিতে চাই সবার সহিতে', 'বিরহমিলনগ্রন্থি খুলিয়া খুলিয়া,', 'তরণীর পালখানি পলাতকা বাতাসে তুলিয়া।', 'হে মহাপথিক,', 'অবারিত তব দশদিক।', 'তোমার মন্দির নাই, নাই স্বর্গধাম,', 'নাইকো চরম পরিণাম;', 'তীর্থ তব পদে পদে;', 'চলিয়া তোমার সাথে মুক্তি পাই চলার সম্পদে,', 'চঞ্চলের নৃত্যে আর চঞ্চলের গানে,', 'চঞ্চলের সর্বভোলা দানেড্ড', 'আঁধারে আলোকে,', 'সৃজনের পর্বে পর্বে, প্রলয়ের পলকে পলকে।']
['যে ক্ষুধা চক্ষের মাঝে, যেই ক্ষুধা কানে,', 'স্পর্শের যে ক্ষুধা ফিরে দিকে দিকে বিশ্বের আহ্বানে', 'উপকরণের ক্ষুধা কাঙাল প্রাণের,', 'ব্রত তার বস্তু সন্ধানের,', 'মনের যে-ক্ষুধা চাহে ভাষা,', 'সঙ্গের যে ক্ষুধা নিত্য পথ চেয়ে করে কার আশা,', 'যে ক্ষুধা উদ্দেশহীন অজানার লাগি', 'অন্তরে গোপনে রয় জাগি--', 'সবে তারা মিলি নিতি নিতি', 'নানা আকর্ষণবেগে গড়ি তোলে মানস-আকৃতি।', 'কত সত্য, কত মিথ্যা, কত আশা, কত অভিলাষ,', 'কত-না সংশয় তর্ক, কত-না বিশ্বাস,', 'আপন রচিত ভয়ে আপনারে পীড়ন কত-না,', 'কত রূপে কল্পিত সান্ত্বনা--', 'মনগড়া দেবতারে নিয়ে কাটে বেলা,', 'পরদিনে ভেঙে করে ঢেলা,', 'অতীতের বোঝা হতে আবর্জনা কত', 'জটিল অভ্যাসে পরিণত,', 'বাতাসে বাতাসে ভাসা বাক্যহীন কত-না আদেশ', 'দেহহীন তর্জনীনির্দেশ,', 'হৃদয়ের গূঢ় অভিরুচি', 'কত স্বপ্নমূর্তি আঁকে দেয় পুন মুছি,', 'কত প্রেম, কত ত্যাগ, অসম্ভব তরে', 'কত-না আকাশযাত্রা কল্পপক্ষভরে,', 'কত মহিমার পূজা, অযোগ্যের কত আরাধনা,', 'সার্থক সাধনা কত, কত ব্যর্থ আত্মবিড়ম্বনা,', 'কত জয় কত পরাভব--', 'ঐক্যবন্ধে বাঁধি এই-সব', 'ভালো মন্দ সাদায় কালোয়', 'বস্তু ও ছায়ায় গড়া মূর্তি তুমি দাঁড়ালে আলোয়।', 'জন্মদিনে জন্মদিনে গাঁথনির কর্ম হবে শেষ,', 'সুখ দুঃখ ভয় লজ্জা ক্লেশ,', 'আরব্ধ ও অনারব্ধ সমাপ্ত ও অসমাপ্ত কাজ,', 'তৃপ্ত ইচ্ছা, ভগ্ন জীর্ণ সাজ--', 'তুমি-রূপে পুঞ্জ হয়ে, শেষে', 'কয়দিন পূর্ণ করি কোথা গিয়ে মেশে।', 'যে চৈতন্যধারা', 'সহসা উদ্ভূত হয়ে অকস্মাৎ হবে গতিহারা,', 'সে কিসের লাগি--', 'নিদ্রায় আবিল কভু,কখনো-বা জাগি', 'বাস্তবে ও কল্পনায় আপনার রচি দিল সীমা,', 'গড়িল প্রতিমা।', 'অসংখ্য এ রচনায় উদ্ঘাটিতে মহা-ইতিহাস', 'যুগান্তে ও যুগান্তরে এ কার বিলাস।', 'জন্মদিন মৃত্যুদিন, মাঝে তারি ভরি প্রাণভূমি', 'কে গো তুমি।', 'কোথা আছে তোমার ঠিকানা,', 'কার কাছে তুমি আছ অন্তরঙ্গ সত্য করে জানা।', 'আছ আর নাই মিলে অসম্পূর্ণ তব সত্তাখানি', 'আপন গদগদ বাণী', 'পারে না করিতে ব্যক্ত, অশক্তির নিষ্ঠুর বিদ্রোহে', 'বাধা পায় প্রকাশ আগ্রহে,', 'মাঝখানে থেমে যায় মৃত্যুর শাসনে।', 'তোমার যে সম্ভাষণে', 'জানাইতে চেয়েছিলে নিখিলেরে নিজ পরিচয়', 'হঠাৎ কি তাহার বিলয়,', 'কোথাও কি নাই তার শেষ সার্থকতা।', 'তবে কেন পঙ্গু সৃষ্টি, খণ্ডিত এ অস্তিত্বের ব্যথা।', 'অপূর্ণতা আপনার বেদনায়', 'পূর্ণের আশ্বাস যদি নাহি পায়,', 'তবে রাত্রিদিন হেন', 'আপনার সাথে তার এত দ্বন্দ্ব কেন।', 'ক্ষুদ্র বীজ মৃত্তিকার সাথে যুঝি', 'অঙ্কুরি উঠিতে চাহে আলোকের মাঝে মুক্তি খুঁজি।', 'সে মুক্তি না যদি সত্য হয়', 'অন্ধ মূক দুঃখে তার হবে কি অনন্ত পরাজয়।']
['আজ ভাবি মনে-মনে, তাহারে কি জানি', 'যাহার বলায় মোর বাণী,', 'যাহার চলায় মোর চলা,', 'আমার ছবিতে যার কলা,', 'যার সুর বেজে ওঠে মোর গানে গানে,', 'সুখে দুঃখে দিনে দিনে বিচিত্র যে আমার পরানে।', 'ভেবেছিনু আমাতে সে বাঁধা', 'এ প্রাণের যত হাসা কাঁদা', 'গণ্ডি দিয়ে মোর মাঝে', 'ঘিরেছে তাহারে মোর সকল খেলায় সব কাজে।', 'ভেবেছিনু সে আমারি আমি', 'আমার জনম বেয়ে আমার মরণে যাবে থামি।', 'তবে কেন পড়ে মনে, নিবিড় হরষে', 'প্রেয়সীর দরশে পরশে', 'বারে বারে', 'পেয়েছিনু তারে', 'অতল মাধুরীসিন্ধুতীরে', 'আমার অতীত সে আমিরে।', 'জানি তাই, সে আমি তো বন্দী নহে আমার সীমায়,', 'পুরাণে বীরের মহিমায়', 'আপনা হারায়ে', 'তারে পাই আপনাতে দেশকাল নিমেষে পারায়ে।', 'যে আমি ছায়ার আবরণে', 'লুপ্ত হয়ে থাকে মোর কোণে', 'সাধকের ইতিহাসে তারি জ্যোতির্ময়', 'পাই পরিচয়।', 'যুগে যুগে কবির বাণীতে', 'সেই আমি আপনারে পেরেছে জানিতে।', 'দিগন্তে বাদলবায়ুবেগে', 'নীল মেঘে', 'বর্ষা আসে নাবি।', 'বসে বসে ভাবি', 'এই আমি যুগে যুগান্তরে', 'কত মূর্তি ধরে,', 'কত নামে কত জন্ম কত মৃত্যু করে পারাপার', 'কত বারম্বার।', 'ভূত ভবিষ্যৎ লয়ে যে বিরাট অখণ্ড বিরাজে', 'সে মানব-মাঝে', 'নিভৃতে দেখিব আজি এ আমিরে,', 'সর্বত্রগামীরে।']
['সূর্য যখন উড়ালো কেতন', 'অন্ধকারের প্রান্তে,', 'তুমি আমি তার রথের চাকার', 'ধ্বনি পেয়েছিনু জানতে।', 'সেই ধ্বনি ধায় বকুলশাখায়', 'প্রভাতবায়ুর ব্যাকুল পাখায়,', 'সুপ্ত কুলায়ে জাগায়ে সে যায়', 'আকাশপথের পান্থে।', 'অরুণরথের সে-ধ্বনি পথের', 'মন্ত্র শুনায়ে দিলে', 'তাই পায়ে-পায় দোঁহার চলায়', 'ছন্দ গিয়েছে মিলে।', 'তিমিরভেদন আলোর বেদন', 'লাগিল বনের বক্ষে,', 'নবজাগরণ পরশরতন', 'আকাশে এল অলক্ষ্যে।', 'কিশলয়দল হল চঞ্চল,', 'শিশিরে শিহরি করে ঝলমল,', 'সুরলক্ষ্মীর স্বর্ণকমল', 'দুলে বিশ্বের চক্ষে।', 'রক্তরঙের উঠে কোলাহল', 'পলাশকুঞ্জময়,', 'তুমি আমি দোঁহে কণ্ঠ মিলায়ে', 'গাহিনু আলোর জয়।', 'সংগীতে ভরি এ প্রাণের তরী', 'অসীমে ভাসিল রঙ্গে,', 'চিনি নাহি চিনি চিরসঙ্গিনী', 'চলিলে আমার সঙ্গে।', 'চক্ষে তোমার উদিত রবির', 'বন্দনবাণী নীরব গভীর,', 'অস্তাচলের করুণ কবির', 'ছন্দ বসনভঙ্গে।', 'উষারুণ হতে রাঙা গোধূলির', 'দূরদিগন্তপানে', 'বিভাসের গান হল অবসান', 'বিধুর পূরবীতানে।', 'আমার নয়নে তব অঞ্জনে', 'ফুটেছে বিশ্বচিত্র,', 'তোমার মন্ত্রে এ বীণাতন্ত্রে', 'উদগাথা সুপবিত্র।', 'অতল তোমার চিত্তগহন,', 'মোর দিনগুলি সফেন নাচন,', 'তুমি সনাতনী আমিই নূতন,', 'অনিত্য আমি নিত্য।', 'মোর ফাল্গুন হারায় যখন', 'আশ্বিনে ফিরে লহ।', 'তব অপরূপে মোর নবরূপ', 'দুলাইছ অহরহ।', 'আসিছে রাত্রি স্বপনযাত্রী,', 'বনবাণী হল শান্ত।', 'জলভরা ঘটে চলে নদীতটে', 'বধূর চরণ ক্লান্ত।', 'নিখিলে ঘনালো দিবসের শোক,', 'বাহির-আকাশে ঘুচিল আলোক,', 'উজ্জ্বল করি অন্তরলোক', 'হৃদয়ে এলে একান্ত।', 'লুকানো আলোয় তব কালো চোখ', 'সন্ধ্যাতারার দেশে', 'ইঙ্গিত তার গোপনে পাঠালো', 'জানি না কী উদ্দেশে।', 'দেখেছি তোমার আঁখি সুকুমার', 'নবজাগরিত বিশ্বে।', 'দেখিনু হিরণ হাসির কিরণ', 'প্রভাতোজ্জ্বল দৃশ্যে।', 'হয়ে আসে যবে যাত্রাবসান', 'বিমল আঁধারে ধুয়ে দিলে প্রাণ,', 'দেখিনু মেলেছ তোমার নয়ান', 'অসীম দূর ভবিষ্যে।', 'অজানা তারায় বাজে তব গান', 'হারায় গগনতলে।', 'বক্ষ আমার কাঁপে দুরু দুরু,', 'চক্ষু ভাসিল জলে।', 'প্রেমের দিয়ালি দিয়েছিল জ্বালি', 'তোমারি দীপের দীপ্তি', 'মোর সংগীতে তুমিই সঁপিতে', 'তোমার নীরব তৃপ্তি।', 'আমারে লুকায়ে তুমি দিতে আনি', 'আমার ভাষায় সুগভীর বাণী,', 'চিত্রলিখায় জানি আমি জানি', 'তব আলিপনলিপ্তি।', 'হৃৎশতদলে তুমি বীণাপাণি', 'সুরের আসন পাতি', 'দিনের প্রহর করেছ মুখর,', 'এখন এল যে রাতি।', 'চেনা মুখখানি আর নাহি জানি,', 'আঁধারে হতেছে গুপ্ত।', 'তব বাণীরূপ কেন আজি চুপ,', 'কোথায় সে হায় সুপ্ত।', 'অবগুণ্ঠিত তব চারি ধার,', 'মহামৌনের নাহি পাই পার,', 'হাসিকান্নার ছন্দ তোমার', 'গহনে হল যে লুপ্ত।', 'শুধু ঝিল্লির ঘন ঝংকার', 'নীরবের বুকে বাজে।', 'কাছে আছ তবু গিয়েছ হারায়ে', 'দিশাহারা নিশামাঝে।', 'এ জীবনময় তব পরিচয়', 'এখানে কি হবে শূন্য।', 'তুমি যে বীণার বেঁধেছিলে তার', 'এখনি কি হবে ক্ষুণ্ন।', 'যে পথে আমার ছিলে তুমি সাথী', 'সে পথে তোমার নিবায়ো না বাতি,', 'আরতির দীপে আমার এ রাতি', 'এখনো করিয়ো পুণ্য।', 'আজো জ্বলে তব নয়নের ভাতি', 'আমার নয়নময়,', 'মরণসভায় তোমায় আমায়', 'গাব আলোকের জয়।']
['বৈশাখেতে তপ্ত বাতাস মাতে', 'কুয়োর ধারে কলাগাছের দীর্ণ পাতে পাতে;', 'গ্রামের পথে ক্ষণে ক্ষণে ধুলা উড়ায়,', 'ডাক দিয়ে যায় পথের ধারে কৃষ্ণচূড়ায়;', 'আশুক্লান্ত বেলগুলি শীর্ণ হয়ে আসে,', 'ম্লান গন্ধ কুড়িয়ে তারি ছড়িয়ে বেড়ায় সুদীর্ঘ নিশ্বাসে।', 'শুকনো টগর উড়িয়ে ফেলে,', 'চিকন কচি অশথ পাতায় যা খুশি তাই খেলে;', 'বাঁশের গাছে কী নিয়ে তার কাড়াকাড়ি,', 'খেজুর গাছের শাখায় শাখায় নাড়ানাড়ি;', 'বটের শাখে ঘনসবুজ ছায়ানিবিড় পাখির পাড়ায়', 'হূহু করে ধেয়ে এসে ঘুঘু দুটির নিদ্রা ছাড়ায়;', 'রুক্ষ কঠিন রক্তমাটি ঢেউ খেলিয়ে মিলিয়ে গেছে দূরে,', 'তার মাঝে ওর থেকে থেকে নাচন ঘুরে ঘুরে;', 'খেপে উঠে হঠাৎ ছোটে তালের বনে উত্তরে দিক্সীমায়', 'অস্ফুট ওই বাষ্পনীলিমায়;', 'টেলিগ্রাফের তারে তারে', 'সুর সেধে নেয় পরিহাসের ঝংকারে ঝংকারে;', 'এমনি করে বেলা বহে যায়,', 'এই হাওয়াতে চুপ করে রই একলা জানালায়।', 'ওই যে ছাতিম গাছের মতোই আছি', 'সহজ প্রাণের আবেগ নিয়ে মাটির কাছাকাছি,', 'ওর যেমন এই পাতার কাঁপন, যেমন শ্যামলতা,', 'তেমনি জাগে ছন্দে আমার আজকে দিনের সামান্য এই কথা।', 'না থাক্ খ্যাতি, না থাক্ কীর্তিভার,', 'পুঞ্জীভূত অনেক বোঝা অনেক দুরাশার--', 'আজ আমি যে বেঁচেছিলেম সবার মাঝে মিলে সবার প্রাণে', 'সেই বারতা রইল আমার গানে।']
['বালক বয়স ছিল যখন, ছাদের কোণের ঘরে', 'নিঝুম দুইপহরে', "দ্বারের 'পরে হেলিয়ে মাথা", 'মেঝে মাদুর পাতা,', 'একা একা কাটত রোদের বেলা--', 'না মেনেছি পড়ার শাসন, না করেছি খেলা।', 'দূর আকাশে ডেকে যেত চিল,', 'সিসুগাছের ডালপালা সব বাতাসে ঝিলমিল।', 'তপ্ত তৃষায় চঞ্চু করি ফাঁক', "প্রাচীর-'পরে ক্ষণে ক্ষণে বসত এসে কাক।", 'চড়ুই পাখির আনাগোনা মুখর কলভাষা--', 'ঘরের মধ্যে কড়ির কোণে ছিল তাদের বাসা।', 'ফেরিওয়ালার ডাক শোনা যায় গলির ওপার থেকে--', 'দূরের ছাদে ঘুড়ি ওড়ায় সে কে।', 'কখন্ মাঝে-মাঝে', 'ঘড়িওয়ালা কোন্ বাড়িতে ঘণ্টাধ্বনি বাজে।', 'সামনে বিরাট অজানিত, সামনে দৃষ্টি-পেরিয়ে-যাওয়া দূর', 'বাজাত কোন্ ঘর-ভোলানো সুর।', 'কিসের পরিচয়ের লাগি', 'আকাশ-পাওয়া উদাসী মন সদাই ছিল জাগি।', 'অকারণের ভালোলাগা', 'অকারণের ব্যথায় মিলে গাঁথত স্বপন নাইকো গোড়া আগা।', 'সাথিহীনের সাথি', 'মনে হত দেখতে পেতেম দিগন্তে নীল আসন ছিল পাতি।', 'সত্তরে আজ পা দিয়েছি আয়ুশেষের কূলে', 'অন্তরে আজ জানলা দিলেম খুলে।', 'তেমনি আবার বালকদিনের মতো', 'চোখ মেলে মোর সুদূর-পানে বিনা কাজে প্রহর হল গত।', 'প্রখর তাপের কাল,', 'ঝরঝরিয়ে কেঁপে ওঠে শিরীষগাছের ডাল;', 'কুয়োর ধারে তেঁতুলতলায় ঢুকে', 'পাড়ার কুকুর ঘুমিয়ে পড়ে ভিজে মাটির স্নিগ্ধ পরশসুখে।', 'গাড়ির গোরু ক্ষণকালের মুক্তি পেয়ে ক্লান্ত আছে শুয়ে', 'জামের ছায়ার তৃণবিহীন ভুঁয়ে।', 'কাঁকর-পথের পারে', 'শুকনো পাতার দৈন্য জমে গন্ধরাজের সারে।', 'চেয়ে আছি দু-চোখ দিয়ে সব-কিছুরে ছুঁয়ে,', 'ভাবনা আমার সবার মাঝে থুয়ে।', 'বালক যেমন নগ্ন-আবরণ,', 'তেমনি আমার মন', 'ঐ কাননের সবুজ ছায়ায় এই আকাশের নীলে', 'বিনা বাধায় এক হয়ে যায় মিলে।', 'সকল জানার মাঝে', 'চিরকালের না-জানা কার শঙ্খধ্বনি বাজে।', 'এই ধরণীর সকল সীমায় সীমাহারার গোপন আনাগোনা', 'সেই আমারে করেছে আন্মনা।']
['যাত্রা হয়ে আসে সারা, - আয়ুর পশ্চিমপথশেষে', 'ঘনায় মৃত্যুর ছায়া এসে।', 'অস্তসূর্য আপনার দাক্ষিণ্যের শেষ বন্ধ টুটি', 'ছড়ায় ঐশ্বর্য তার ভরি দুই মুঠি।', 'বর্ণসমারোহে দীপ্ত মরণের দিগন্তের সীমা,', 'জীবনের হেরিনু মহিমা।', 'এই শেষ কথা নিয়ে নিশ্বাস আমার যাবে থামি--', 'কত ভালোবেসেছিনু আমি।', 'অনন্ত রহস্য তারি উচ্ছলি আপন চারি ধার', 'জীবন মৃত্যুরে দিল করি একাকার;', 'বেদনার পাত্র মোর বারম্বার দিবসে নিশীথে', 'ভরি দিল অপূর্ব অমৃতে।', 'দুঃখের দুর্গম পথে তীর্থযাত্রা করেছি একাকী,', 'হানিয়াছে দারুণ বৈশাখী।', 'কত দিন সঙ্গীহীন, কত রাত্রি দীপালোকহারা,', 'তারি মাঝে অন্তরেতে পেয়েছি ইশারা।', 'নিন্দার কণ্টকমাল্যে বক্ষ বিঁধিয়াছে বারে বারে,', 'বরমাল্য জানিয়াছি তারে।', 'আলোকিত ভুবনের মুখপানে চেয়ে নির্নিমেষ', 'বিস্ময়ের পাই নাই শেষ।', 'যে লক্ষ্মী আছেন নিত্য মাধুরীর পদ্ম-উপবনে,', 'পেয়েছি তাঁহার স্পর্শ সর্ব অঙ্গে-মনে।', 'যে-নিশ্বাস তরঙ্গিত নিখিলের অশ্রুতে হাসিতে,', 'তারে আমি ধরেছি বাঁশিতে।', 'যাঁহারা মানুষরূপে দৈববাণী অনির্বচনীয়', 'তাঁহাদের জেনেছি আত্মীয়।', 'কতবার পরাভব, কতবার কত লজ্জা ভয়,', 'তবু কণ্ঠে ধ্বনিয়াছে অসীমের জয়।', 'অসম্পূর্ণ সাধনায় ক্ষণে ক্ষণে ক্রন্দিত আত্মার', 'খুলে গেছে অবরুদ্ধ দ্বার।', 'লভিয়াছি জীবলোকে মানবজন্মের অধিকার,', 'ধন্য এই সৌভাগ্য আমার।', 'যেথা যে অমৃতধারা উৎসারিল যুগে যুগান্তরে', 'জ্ঞানে কর্মে ভাবে, জানি সে আমারি তরে।', 'পূর্ণের যে কোনো ছবি মোর প্রাণে উঠেছে উজ্জ্বলি', 'জানি তাহা সকলের বলি।', 'ধূলির আসনে বসি ভূমারে দেখেছি ধ্যানচোখে', 'আলোকের অতীত আলোকে।', 'অণু হতে অণীয়ান মহৎ হইতে মহীয়ান,', 'ইন্দ্রিয়ের পারে তার পেয়েছি সন্ধান।', 'ক্ষণে ক্ষণে দেখিয়াছি দেহের ভেদিয়া যবনিকা', 'অনির্বাণ দীপ্তিময়ী শিখা।', 'যেখানেই যে-তপস্বী করেছে দুষ্কর যজ্ঞযাগ,', 'আমি তার লভিয়াছি ভাগ।', 'মোহবন্ধমুক্ত যিনি আপনারে করেছেন জয়,', 'তাঁর মাঝে পেয়েছি আমার পরিচয়।', 'যেখানে নিঃশঙ্ক বীর মৃত্যুরে লঙ্ঘিল অনায়াসে,', 'স্থান মোর সেই ইতিহাসে।', 'শ্রেষ্ঠ হতে শ্রেষ্ঠ যিনি, যতবার ভুলি কেন নাম,', 'তবু তাঁরে করেছি প্রণাম।', 'অন্তরে লেগেছে মোর স্তব্ধ আকাশের  আশীর্বাদ;', 'উষালোকে আনন্দের পেয়েছি প্রসাদ।', 'এ আশ্চর্য বিশ্বলোকে জীবনের বিচিত্র গৌরবে', 'মৃত্যু মোর পরিপূর্ণ হবে।', 'আজি এই বৎসরের বিদায়ের শেষ আয়োজন--', 'মৃত্যু, তুমি ঘুচাও গুণ্ঠন।', 'কত কী গিয়েছে ঝরে-- জানি জানি, কত স্নেহ প্রীতি', 'নিবায়ে গিয়েছে দীপ, রাখে নাই স্মৃতি।', 'মৃত্যু, তব হাত পূর্ণ জীবনের মৃত্যুহীন ক্ষণে,', 'ওগো শেষ, অশেষের ধনে।']
['১', 'আমারে সাহস দাও, দাও শক্তি, হে চিরসুন্দর,', 'দাও স্বচ্ছ তৃপ্তির আকাশ, দাও মুক্তি নিরন্তর', 'প্রত্যহের ধূলিলিপ্ত চরণপতনপীড়া হতে,', 'দিয়ো না দুলিতে মোরে তরঙ্গিত মুহূর্তের স্রোতে,', 'ক্ষোভের বিক্ষেপবেগে। শ্রাবণসন্ধ্যার পুষ্পবনে', 'গ্লানিহীন যে সাহস সুকুমার যূথীর জীবনে--', 'নির্মম বর্ষণঘাতে শঙ্কাশূন্য প্রসন্ন মধুর,', 'মুহূর্তের প্রাণটিতে ভরি তোলে অনন্তের সুর,', "সরল আনন্দহাস্যে ঝরি পড়ে তৃণশয্যা 'পরে,", 'পূর্ণতার মূর্তিখানি আপনার বিনম্র অন্তরে', 'সুগন্ধে রচিয়া তোলে; দাও সেই অক্ষুব্ধ সাহস,', 'সে আত্মবিস্মৃত শক্তি, অব্যাকুল,সহজে স্ববশ', 'আপনার সুন্দর সীমায়,-- দ্বিধাশূন্য সরলতা', 'গাঁথুক শান্তির ছন্দে সব চিন্তা, মোর সব কথা।', '২', 'আপনার কাছ হতে বহুদূরে পালাবার লাগি', 'হে সুন্দর, হে অলক্ষ্য, তোমার প্রসাদ আমি মাগি,', 'তোমার আহ্বানবাণী। আজ তব বাজুক বাঁশরি,', 'চিত্তভরা শ্রাবণপ্লাবনরাগে,-- যেন গো পাসরি', 'নিকটের তাপতপ্ত ঘূর্ণিবায়ে ক্ষুব্ধ কোলাহল,', 'ধূলির নিবিড় টান পদতলে। রয়েছি নিশ্চল', 'সারাদিন পথপার্শ্বে; বেলা হয়ে এল অবসান,', 'ঘন হয়ে আসে ছায়া, শ্রান্ত সূর্য করিছে সন্ধান', 'দিগন্তে অন্তিম শান্তি। দিবা যথা চলেছে নির্ভীক', 'চিহ্নহীন সঙ্গহীন অন্ধকার পথের পথিক', 'আপনার কাছ হতে অন্তহীন অজানার পানে', 'অসীমের সংগীতে উদাসী,-- সেইমতো আত্মদানে', "আমারে বাহির করো, শূন্যে শূন্যে পূর্ণ হ'ক সুর,", 'নিয়ে যাক পথে পথে হে অলক্ষ্য, হে মহাসুদূর।']
["আমার তরে পথের 'পরে কোথায় তুমি থাক", 'সে-কথা আমি শুধাই বারে বারে।', 'কোথায় জানি আসনখানি সাজিয়ে তুমি রাখ', 'আমার লাগি নিভৃতে একধারে।', 'বাতাস বেয়ে ইশারা পেয়ে গেছি মিলন-আশে', 'শিশিরধোয়া আলোতে-ছোঁয়া শিউলিছাওয়া ঘাসে,', 'খুঁজেছি দিশা বিলোল জল-কাকলিকলভাসে', 'অধীরধারা নদীর পারে পারে।', 'আকাশকোণে মেঘের রঙে মায়ার যেথা মেলা,', 'তটের তলে স্বচ্ছ জলে ছায়ার যেথা খেলা,', 'অশথশাখে কপোত ডাকে, সেথায় সারাবেলা', 'তোমার বাঁশি শুনেছি বারে বারে।', 'কেমনে বুঝি আমারে খুঁজি কোথায় তুমি ডাক,', 'বাজিয়া উঠে ভীষণ তব ভেরি।', 'শরম লাগে, মন না জাগে, ছুটিয়া চলি নাকো,', 'দ্বিধার ভরে দুয়ারে করি দেরি।', 'ডেকেছ তুমি মানুষ যেথা পীড়িত অপমানে,', 'আলোক যেথা নিবিয়া আসে শঙ্কাতুর প্রাণে,', 'আমারে চাহি ডঙ্কা তব বেজেছে সেইখানে', 'বন্দী যেথা কাঁদিছে কারাগারে।', 'পাষাণ ভিত টলিছে যেথা ক্ষিতির বুক ফাটি', 'ধুলায়-চাপা অনলশিখা কাঁপায়ে তোলে মাটি,', 'নিমেষ আসি বহুযুগের বাঁধন ফেলে কাটি,', 'সেথায় ভেরি বাজাও বারে বারে।']
['হে দুয়ার, তুমি আছ মুক্ত অনুক্ষণ,', 'রুদ্ধ শুধু অন্ধের নয়ন।', 'অন্তরে কি আছে তাহা বোঝে না সে, তাই', 'প্রবেশিতে সংশয় সদাই।', 'হে দুয়ার, নিত্য জাগে রাত্রিদিনমান', 'সুগম্ভীর তোমার আহ্বান।', 'সূর্যের উদয়-মাঝে খোল আপনারে।', 'তারকায় খোল অন্ধকারে।', 'হে দুয়ার, বীজ হতে অঙ্কুরের দলে', 'খোল পথ, ফুল হতে ফলে।', 'যুগ হতে যুগান্তর কর অবারিত,', 'মৃত্যু হতে পরম অমৃত।', 'হে দুয়ার, জীবলোক তোরণে তোরণে', 'করে যাত্রা মরণে মরণে।', 'মুক্তিসাধনার পথে তোমার ইঙ্গিতে', '"মাভৈঃ\' বাজে নৈরাশ্যনিশীথে।']
['প্রতি সন্ধ্যায় নব অধ্যায়,', 'জ্বাল তব নব দীপিকা।', 'প্রত্যুষপটে প্রতিদিন লেখ', 'আলোকের নব লিপিকা।', 'অন্ধকারের সাথে দুর্বার', 'সংগ্রাম তব হয় বার বার,', 'দিনে দিনে হয় কত পরাজয়,', 'দিনে দিনে জয়সাধনা।', 'পথ ভুলে ভুলে পথ খুঁজে লও,', 'সেই উৎসাহে পথদুখ বও,', 'দেশবিদ্রোহে বাঁধা পড় মোহে', 'তবে হয় দেবারাধনা।', 'খেলাঘর ভেঙে বাঁধ খেলাঘর,', 'খেল ভেঙে ভেঙে খেলেনা।', 'বাসা বেঁধে বেঁধে বাসা ভাঙে মন', 'কোথাও আসন মেলে না।', 'জানি পথশেষে আছে পারাবার,', 'প্রতিখনে সেথা মেশে বারিধার,', 'নিমেষে নিমেষে তবু নিঃশেষে', 'ছুটিছে পথিক তটিনী।', 'ছেড়ে দিয়ে দিয়ে এক ধ্রুব গান', 'ফিরে ফিরে আসে নব নব তান,', 'মরণে মরণে চকিত চরণে', 'ছুটে চলে প্রাণনটিনী।']
['সব লেখা লুপ্ত হয়, বারম্বার লিখিবার তরে', 'নূতন কালের বর্ণে। জীর্ণ তোর অক্ষরে অক্ষরে', 'কেন পট রেখেছিস পূর্ণ করি। হয়েছে সময়', 'নবীনের তুলিকারে পথ ছেড়ে দিতে। হোক লয়', 'সমাপ্তির রেখাদুর্গ। নব লেখা আসি দর্পভরে', 'তার ভগ্নস্তূপরাশি বিকীর্ণ করিয়া দূরান্তরে', 'উন্মুক্ত করুক পথ, স্থাবরের সীমা করি জয়,', 'নবীনের রথযাত্রা লাগি। অজ্ঞাতের পরিচয়', 'অনভিজ্ঞ নিক জিনে। কালের মন্দিরে পূজাঘরে', 'যুগবিজয়ার দিনে পূজার্চনা সাঙ্গ হলে পরে', 'যায় প্রতিমার দিন। ধুলা তারে ডাক দিয়ে কয়--', '"ফিরে ফিরে মোর মাঝে ক্ষয়ে ক্ষয়ে হবি রে অক্ষয়,', 'তোর মাটি দিয়ে শিল্পী বিরচিবে নূতন প্রতিমা,', "প্রকাশিবে অসীমের নব নব অন্তহীন সীমা।'"]
['১', 'শেষ লেখাটার খাতা', 'পড়ে শোনাই পাতার পরে পাতা,', 'অমিয়নাথ স্তব্ধ হয়ে দোলায় মুগ্ধ মাথা।', 'উচ্ছ্বসি কয়; "তোমার অমর কাব্যখানি', "নিত্যকালের ছন্দে লেখা সত্যভাষার বাণী।'", 'দড়িবাঁধা কাঠের গাড়িটারে', 'নন্দগোপাল ঘটর ঘটর টেনে বেড়ায় সভাঘরের দ্বারে।', 'আমি বলি, "থাম্ রে বাপু, থাম্,', 'দুষ্টুমি এর নাম,--', 'পড়ার সময় কেউ কি অমন বেড়ায় গাড়ি ঠেলে।', "দেখ্ দেখি তোর অমিকাকা কেমন লক্ষ্মীছেলে।'", 'অনেক কষ্টে ভালোমানুষ-বেশে', 'বসল নন্দ অমিকাকার কোলের কাছে ঘেঁষে।', 'দুরন্ত সেই ছেলে', 'আমার মুখে ডাগর নয়ন মেলে', 'চুপ করে রয় মিনিট কয়েক, অমিরে কয় ঠেলে,', '"শোনো অমিকাকা,', 'গাড়ির ভাঙা চাকা', "সারিয়ে দেবে বলেছিলে, দাও এঁটে ইস্ক্রুপ।'", 'অমি বললে কানে-কানে, "চুপ চুপ চুপ।\'', 'আবার খানিক শান্ত হয়ে শুনল বসে নন্দ', 'কবিবরের অমর ভাষার ছন্দ।', 'একটু পরে উস্খুসিয়ে গাড়ির থেকে দশবারোটা কড়ি', "মেজের প'রে করলে ছড়াছড়ি।", 'ঝম্ঝমিয়ে কড়িগুলো গুন্গুনিয়ে আউড়ে চলে ছড়া--', 'এর পরে আর হয় না কাব্য পড়া।', 'তার ছড়া আর আমার ছড়ায় আর কতখন চলবে রেষারেষি,', 'হার মানতে হবেই শেষাশেষি।', 'অমি বললে, "দুষ্টু ছেলে।\' নন্দ বললে,"তোমার সঙ্গে আড়ি--', 'নিয়ে যাব গাড়ি,', 'দিন্দাদাকে ডাকব ছাতে ইস্টিশনের খেলায়,', "গড়গড়িয়ে যাবে গাড়ি বদ্দিবাটির মেলায়।'", 'এই বলে সে ছল্ছলানি চোখে', 'গাড়ি নিয়ে দৌড়ে গেল কোন্ দিকে কোন্ ঝোঁকে।', 'আমি বললেম, "যাও অমিয়, আজকে পড়া থাক,', 'নন্দগোপাল এনেছে তার নতুনকালের ডাক।', 'আমার ছন্দে কান দিল না ও যে', 'কী মানে তার আমিই বুঝি আর যারা নাই বোঝে।', 'যে-কবির ও শুনবে পড়া সেও তো আজ খেলার গাড়ি ঠেলে,', 'ইস্টিশনের খেলাই সেও খেলে।', 'আমার মেলা ভাঙবে যখন দেব খেয়ায় পাড়ি,', 'তার মেলাতে পৌঁছবে তার গাড়ি,', 'আমার পড়ার মাঝে', 'তারি আসার ঘণ্টা যদি বাজে', 'সহজ মনে পারি যেন আসর ছেড়ে দিতে', 'নতুন কালের বাঁশিটিরে নতুন প্রাণের গীতে।', 'ভরেছিলেম এই ফাগুনের ডালা', "তা নিয়ে কেউ নাই-বা গাঁথুক আর-ফাগুনের মালা।'", '২', 'বছর বিশেক চলে গেল সাঙ্গ তখন ঠেলাগাড়ির খেলা;', 'নন্দ বললে, "দাদামশায়, কী লিখেছ শোনাও তো এইবেলা!\'', 'পড়তে গেলেম ভরসাতে বুক বেঁধে,', 'কণ্ঠ যে যায় বেধে;', 'টেনে টেনে বাহির করি এ খাতা ওই খাতা,', 'উলটে মরি এ পাতা ওই পাতা।', 'ভয়ের চোখে যতই দেখি লেখা,', 'মনে হয় যে রস কিছু নেই, রেখার পরে রেখা।', 'গোপনে তার মুখের পানে চাহি,', 'বুদ্ধি সেথায় পাহারা দেয় একটু ক্ষমা নাহি।', 'নতুনকালের শানদেওয়া তার ললাটখানি খরখড়্গ-সম,', 'শীর্ণ যাহা, জীর্ণ যাহা তার প্রতি নির্মম।', 'তীক্ষ্ন সজাগ আঁখি,', 'কটাক্ষে তার ধরা পড়ে কোথা যে কার ফাঁকি।', 'সংসারেতে গর্তগুহা যেখানে-যা সবখানে দেয় উঁকি,', 'অমিশ্র বাস্তবের সাথে নিত্য মুখোমুখি।', 'তীব্র তাহার হাস্য', 'বিশ্বকাজের মোহযুক্ত ভাষ্য।', 'একটু কেশে পড়া করলেম শুরু', 'যৌবনে বা শিখিয়েছিলেন অন্তর্যামী আবার কবিগুরু--', 'প্রথম প্রেমের কথা,', 'আপ্নাকে সেই জানে না যেই গভীর ব্যাকুলতা,', 'সেই যে বিধুর তীব্রমধুর তরাসদোদুল বক্ষ দুরু দুরু,', 'উড়ো পাখির ডানার মতো যুগল কালো ভুরু,', 'নীরব চোখের ভাষা,', 'এক নিমেষে উচ্ছলি দেয় চিরদিনের আশা,', 'তাহারি সেই দ্বিধার ঘায়ে ব্যথায় কম্পমান', 'দুটি-একটি গান।', 'এড়িয়ে-চলা জলধারার হাস্যমুখর কলকলোচ্ছ্বাস,', 'পূজায়-স্তব্ধ শরৎপ্রাতের প্রশান্ত নিশ্বাস,', 'বৈরাগিণী ধূসর সন্ধ্যা অস্তসাগরপারে,', 'তন্দ্রাবিহীন চিরন্তনের শান্তিবাণী নিশীথ-অন্ধকারে,', 'ফাগুনরাতির স্পর্শমায়ায় অরণ্যতল পুষ্পরোমাঞ্চিত,', 'কোন্ অদৃশ্য সুচিরবাঞ্ছিত', 'বনবীথির ছায়াটিরে', 'কাঁপিয়ে দিয়ে বেড়ায় ফিরে ফিরে,', 'তারি চঞ্চলতা', 'মর্মরিয়া কইল যে-সব কথা,', 'তারি প্রতিধ্বনিভরা', 'দু-একটা চৌপদী আমার সসংকোচে পড়ে গেলেম ত্বরা।', 'পড়া আমার শেষ হল যেই, ক্ষণেক নীরব থেকে', 'নন্দগোপাল উৎসাহেতে বলল হঠাৎ ঝেঁকে--', '"দাদামশায়, শাবাশ!', "তোমার কালের মনের গতি, পেলেম তারি ইতিহাসের আভাস।'", 'খাতা নিতে হাত বাড়াল, চাদরেতে দিলেম তাহা ঢাকা,', 'কইনু তারে, "দেখ্ তো ভায়া, কোথায় আছে তোর অমিয়কাকা।\'']
["তরুণ আশীর্বাদপ্রাথী'র প্রতি প্রাচীন কবির নিবেদন", 'শ্রীযুক্ত দিলীপকুমার রায়ের উদ্দেশে', 'নিম্নে সরোবর স্তব্ধ হিমাদ্রির উপত্যকাতলে।', 'ঊর্ধ্বে গিরিশৃঙ্গ হতে শ্রান্তিহীন সাধনার বলে', 'তরুণ নির্ঝর ধায় সিন্ধুসনে মিলনের লাগি', 'অরুণোদয়ের পথে। সে কহিল, "আশীর্বাদ মাগি', "হে প্রাচীন সরোবর।' সরোবর কহিল হাসিয়া,", '"আশিস তোমারি তরে নীলাম্বরে উঠে উদ্ভাসিয়া', 'প্রভাতসূর্যের করে; ধ্যানমগ্ন গিরিতপস্বীর', 'বিগলিত করুণার প্রবাহিত আশীর্বাদনীর', 'তোমারে দিতেছে প্রাণধারা। আমি বনচ্ছায়া হতে,', 'নির্জনে একান্তে বসি, দেখি নির্বারিত স্রোতে', 'সংগীত-উদ্বেল নৃত্যে প্রতিক্ষণে করিতেছ জয়', 'মসীকৃষ্ণ বিঘ্নপুঞ্জ, পথরোধী পাষাণসঞ্চয়,', 'গূঢ় জড় শত্রুদল। এই তব যাত্রার প্রবাহ', "আপনার গতিবেগে আপনার জাগায় উৎসাহ।'"]
['ইরাবতীর মোহানামুখে কেন আপনভোলা', 'সাগর তব বরন কেন ঘোলা।', 'কোথা সে তব বিমল নীল স্বচ্ছ চোখে চাওয়া,', 'রবির পানে গভীর গান গাওয়া?', 'নদীর জলে ধরণী তার পাঠাল এ কী চিঠি,', 'কিসের ঘোরে আবিল হল দিঠি।', 'আকাশ-সাথে মিলায়ে রঙ আছিলে তুমি সাজি,', 'ধরার রঙে বিলাস কেন আজি।', 'রাতের তারা আলোকে আজ পরশ করে যবে', 'পায় না সাড়া তোমার অনুভবে;', 'প্রভাত চাহে স্বচ্ছ জলে নিজেরে দেখিবারে,', 'বিফল করি ফিরায়ে দাও তারে।', 'নিয়েছ তুমি ইচ্ছা করি আপন পরাজয়,', 'মানিতে হার নাহি তোমার ভয়।', 'বরন তব ধূসর কর, বাঁধন নিয়ে খেল,', 'হেলায় হিয়া হারায়ে তুমি ফেল।', 'এ লীলা তব প্রান্তে শুধু তটের সাথে মেশা,', 'একটুখানি মাটির লাগে নেশা।', "বিপুল তব বক্ষ-'পরে অসীম নীলাকাশ,", 'কোথায় সেথা ধরার বাহুপাশ।', 'ধুলারে তুমি নিয়েছ মানি, তবুও অমলিন,', 'বাঁধন পরি স্বাধীন চিরদিন।', 'কালীরে রহে বক্ষে ধরি শুভ্র মহাকাল,', 'বাঁধে না তাঁরে কালো কলুষজাল।']
['নিশীথেরে লজ্জা দিল অন্ধকারে রবির বন্দন।', 'পিঞ্জরে বিহঙ্গ বাঁধা, সংগীত না মানিল বন্ধন।', 'ফোয়ারার রন্ধ্র হতে', 'উন্মুখর ঊর্ধ্বস্রোতে', 'বন্দীবারি উচ্চারিল আলোকের কী অভিনন্দন।', 'মৃত্তিকার ভিত্তি ভেদি অঙ্কুর আকাশে দিল আনি', 'স্বসমুত্থ শক্তিবলে গভীর মুক্তির মন্ত্রবাণী।', 'মহাক্ষণে রুদ্রাণীর', 'কী বর লভিল বীর,', 'মৃত্যু দিয়ে বিরচিল অমর্ত্য নরের রাজধানী।', '"অমৃতের পুত্র মোরা\'-- কাহারা শুনাল বিশ্বময়।', 'আত্মবিসর্জন করি আত্মারে কে জানিল অক্ষয়।', 'ভৈরবের আনন্দেরে', 'দুঃখেতে জিনিল কে  রে,', 'বন্দীর শৃঙ্খলচ্ছন্দে মুক্তের কে দিল পরিচয়।']
['দুর্যোগ আসি টানে যবে ফাঁসি', 'কর্মে জড়ায় গ্রন্থি,', 'মন্থর দিন পাথেয়বিহীন', 'দীর্ঘ পথের পন্থী;', 'নির্দয়তম নিন্দার হাস,', 'নির্মমতম দৈব,', 'শূন্যে শূন্যে হতাশ বাতাস', 'ফুকারে "নৈব নৈব\'--', 'হঠাৎ তখন কহে মোরে মন,', '"মিথ্যে, এ-সব মিথ্যে,', 'প্রাণে যদি রয় গান অক্ষয়', "সুর যদি রয় চিত্তে।'", 'চৌদিক করে যুদ্ধঘোষণ,', 'দুর্গম হয় পন্থা,', 'চিন্তায় করে রক্ত শোষণ', 'প্রখর-নখরদন্তা,', 'নিরানন্দের ঘিরি রহে ঘের,', 'নাই জীবনের সঙ্গী,', 'দৈন্য কুরূপ করে বিদ্রূপ', 'ব্যঙ্গের মুখভঙ্গি--', 'মন বলে, "নাই ভাবনা কিছুই', 'মিথ্যে, এ-সব মিথ্যে,', 'অন্তর-মাঝে চিরধনী তুই', "অন্তবিহীন বিত্তে।'", 'ভাষাহীন দিন কুয়াশাবিলীন--', 'মলিন উষার স্বর্ণ,', 'কল্পনা যত বাদুড়ের মতো', 'রাতে ওড়ে কালো বর্ণ;', 'আবর্জনার অচলপুঞ্জে', 'যাত্রার পথ রুদ্ধ,', 'রিক্তকুসুম শুষ্ক কুঞ্জে', 'বৈশাখ রহে ক্রুদ্ধ--', 'মন মোরে কয়, "এ কিছুই নয়,', 'মিথ্যে, এ সব মিথ্যে,', 'আপনায় ভুলে গাও প্রাণ খুলে,', "নাচো নিখিলের নৃত্যে।'", 'বন্ধদুয়ার বিশ্ব বিরাজে,', 'নিবেছে ঘরের দীপ্তি,', 'চির-উপবাসী আপনার মাঝে', 'আপনি না পাই তৃপ্তি,', 'পদে পদে রয় সংশয় ভয়,', 'পদে পদে প্রেম ক্ষুণ্ন,', 'বৃথা আহ্বান, বৃথা অনুনয়,', 'সখার আসন শূন্য--', 'মন বলি উঠে, "ডুবে যা গভীরে,', 'মিথ্যে, এ সব মিথ্যে,', 'নিবিড় ধেয়ানে নিখিল লভি রে', "আপনারি একাকিত্বে।'"]
['ভগবান, তুমি যুগে যুগে দূত, পাঠায়েছ বারে বারে', 'দয়াহীন সংসারে,', 'তারা বলে গেল "ক্ষমা করো সবে\', বলে গেল "ভালোবাসো--', "অন্তর হতে বিদ্বেষবিষ নাশো'।", 'বরণীয় তারা, স্মরণীয় তারা, তবুও বাহির-দ্বারে', 'আজি দুর্দিনে ফিরানু তাদের ব্যর্থ নমস্কারে।', 'আমি-যে দেখেছি গোপন হিংসা কপট রাত্রিছায়ে', 'হেনেছে নিঃসহায়ে,', 'আমি-যে দেখেছি প্রতিকারহীন শক্তের অপরাধে', 'বিচারের বাণী নীরবে নিভৃতে কাঁদে', 'আমি-যে দেখিনু তরুণ বালক উন্মাদ হয়ে ছুটে', 'কী যন্ত্রণায় মরেছে পাথরে নিষ্ফল মাথা কুটে।', 'কণ্ঠ আমার রুদ্ধ আজিকে, বাঁশি সংগীতহারা,', 'অমাবস্যার কারা', 'লুপ্ত করেছে আমার ভুবন দুঃস্বপনের তলে,', 'তাই তো তোমায় শুধাই অশ্রুজলে--', 'যাহারা তোমার বিষাইছে বায়ু, নিভাইছে তব আলো,', 'তুমি কি তাদের ক্ষমা করিয়াছ, তুমি কি বেসেছ ভালো।']
['হায় রে ভিক্ষু, হায় রে,', 'নিঃস্বতা তোর মিথ্যা সে ঘোর,', 'নিঃশেষে দে বিদায় রে।', 'ভিক্ষাতে শুভলগ্নের ক্ষয়', 'কোন্ ভুলে তুই ভুলিলি,', 'ভাণ্ডার তোর পণ্ড-যে হয়,', 'অর্গল নাহি খুলিলি।', 'আপনারে নিয়ে আবরণ দিয়ে', 'এ কী কুৎসিত ছলনা;', 'জীর্ণ এ চীর ছদ্মবেশীর,', 'নিজেরে সে কথা বল না।', 'হায় রে ভিক্ষু, হায় রে,', 'মিথ্যা মায়ার ছায়া ঘুচাবার', 'মন্ত্র কে নিবি আয় রে।', 'কাঙাল যে জন পায় না সে ধন,', 'পায় সে কেবল ভিক্ষা।', 'চির-উপবাসী মিছা-সন্ন্যাসী', 'দিয়েছে তাহারে দীক্ষা।', 'তোর সাধনায় রত্নমানিক', 'পথে পথে যাস ছড়ায়ে,', 'ভিক্ষার ঝুলি, ধিক্ তারে ধিক্,', 'বহিস নে শিরে চড়ায়ে।', 'হায় রে ভিক্ষু, হায় রে,', 'নিঃস্বজনের দুঃস্বপনের', 'বন্ধ,ছিঁড়িস তায় রে।', 'অঞ্চলে রাতি ভিক্ষার কণা', 'সঞ্চয় করে তারাতে,', 'নিয়ে সে পারানি তবু পারিল না', 'তিমির সিন্ধু পারাতে।', 'পূর্বগগন আপনার সোনা', 'ছড়াল যখন দ্যুলোকে,', 'পূর্ণের দানে পূর্ণ কামনা', 'প্রভাত পুরিল পুলকে।', 'হায় রে ভিক্ষু, হায় রে,', 'আপনা-মাঝারে গোপন রাজারে', 'মন যেন তোর পায় রে।']
['কল্যাণীয়া অমলিনার প্রথম বার্ষিক জন্মদিনে', 'তোমারে জননী ধরা', 'দিল রূপে রসে ভরা', 'প্রাণের প্রথম পাত্রখানি,', 'তাই নিয়ে তোলাপাড়া', 'ফেলাছড়া নাড়াচড়া', 'অর্থ তার কিছুই না জানি।', 'কোন্ মহারঙ্গশালে', 'নৃত্য চলে তালে তালে,', 'ছন্দ তারি লাগে রক্তে তব।', 'অকারণ কলরোলে', 'তাই তব অঙ্গ দোলে,', 'ভঙ্গি তার নিত্য নব নব।', 'চিন্তা-আবরণ-হীন', 'নগ্নচিত্ত সারাদিন', 'লুটাইছে বিশ্বের প্রাঙ্গণে,', 'ভাষাহীন ইশারায়', 'ছুঁয়ে ছুঁয়ে চলে যায়', 'যাহা-কিছু দেখে আর শোনে।', 'অস্ফুট ভাবনা যত', 'অশথপাতার মতো', 'কেবলই আলোয় ঝিলিমিলি।', 'কী হাসি বাতাসে ভেসে', 'তোমারে লাগিছে এসে,', 'হাসি বেজে ওঠে খিলিখিলি।', 'গ্রহ তারা শশী রবি', 'সমুখে ধরেছে ছবি', 'আপন বিপুল পরিচয়।', 'কচি কচি দুই হাতে', 'খেলিছ তাহারি সাথে,', 'নাই প্রশ্ন, নাই কোনো ভয়।', 'তুমি সর্ব দেহে মনে', 'ভরি লহ প্রতিক্ষণে', 'যে সহজ আনন্দের রস,', 'যাহা তুমি অনায়াসে', 'ছড়াইছ চারিপাশে', 'পুলকিত দরশ পরশ,', 'আমি কবি তারি লাগি', 'আপনার মনে জাগি,', 'বসে থাকি জানালার ধারে।', 'অমরার দূতীগুলি', 'অলক্ষ্য দুয়ার খুলি', 'আসে যায় আকাশের পারে।', 'দিগন্তে নীলিম ছায়া', 'রচে দূরান্তের মায়া,', 'বাজে সেথা কী অশ্রুত বেণু।', 'মধ্যদিন তন্দ্রাতুর', 'শুনিছে রৌদ্রের সুর,', 'মাঠে শুয়ে আছে ক্লান্ত ধেনু।', 'চোখের দেখাটি দিয়ে', 'দেহ মোর পায় কী এ,', 'মন মোর বোবা হয়ে থাকে।', 'সব আছে আমি আছি,', 'দুইয়ে মিলে কাছাকাছি', 'আমার সকল-কিছু ঢাকে।', 'যে আশ্বাসে মর্ত্যভূমি', 'হে শিশু, জাগাও তুমি,', 'যে নির্মল যে সহজ প্রাণে,', 'কবির জীবনে তাই', 'যেন বাজাইয়া যাই', 'তারি বাণী মোর যত গানে।', 'ক্লান্তিহীন নব আশা', 'সেই তো শিশুর ভাষা', 'সেই ভাষা প্রাণদেবতার,', 'জরার জড়ত্ব ত্যেজে', 'নব নব জন্মে সে যে', 'নব প্রাণ পায় বারম্বার।', 'নৈরাশ্যের কুহেলিকা', 'উষার আলোকটিকা', 'ক্ষণে ক্ষণে মুছে দিতে চায়,', 'বাধার পশ্চাতে কবি', 'দেখে চিরন্তন-রবি', 'সেই দেখা শিশুচক্ষে ভায়।', 'শিশুর সম্পদ বয়ে', 'এসেছ এ লোকালয়ে,', 'সে সম্পদ থাক্ অমলিনা।', 'যে-বিশ্বাস দ্বিধাহীন', 'তারি সুরে চিরদিন', 'বাজে যেন জীবনের বীণা।']
['অবুঝ শিশুর আবছায়া এই নয়নবাতায়নের ধারে', 'আপনাভোলা মনখানি তার অধীর হয়ে উঁকি মারে।', 'বিনাভাষার ভাবনা নিয়ে কেমন আঁকুবাঁকুর খেলা--', 'হঠাৎ ধরা, হঠাৎ ছড়িয়ে ফেলা,', 'হঠাৎ অকারণ', 'কী উৎসাহে বাহু নেড়ে উদ্দাম গর্জন।', 'হঠাৎ দুলে দুলে ওঠে,', 'অর্থবিহীন কোন্ দিকে তার লক্ষ ছোটে।', 'বাহির-ভুবন হতে', 'আলোর লীলায় ধ্বনির স্রোতে', 'যে বাণী তার আসে প্রাণে', 'তারি জবাব দিতে গিয়ে কী-যে জানায় কেই তা জানে।', 'এই যে অবুঝ এই যে বোবা মন', "প্রাণের 'পরে ঢেউ জাগিয়ে কৌতুকে যে অধীর অনুক্ষণ,", 'সর্ব দিকেই সর্বদা উন্মুখ,', 'আপনারি চাঞ্চল্য নিয়ে আপনি সমুৎসুক,-', 'নয় বিধাতার নবীন রচনা এ,', 'ইহার যাত্রা আদিম যুগের নায়ে।', 'বিশ্বকবির মানস-সরোবরে', 'প্রাতঃস্নানের পরে', 'প্রাণের সঙ্গে বাহির হল, তখন অন্ধকার,', 'নিয়ে এল ক্ষীণ আলোটি তার।', 'তারি প্রথম ভাষাবিহীন কূজনকাকলি যে', 'বনে বনে শাখায় পাতায় পুষ্পে ফলে বীজে', 'অঙ্কুরে অঙ্কুরে', 'উঠল জেগে ছন্দে সুরে সুরে।', 'সূর্য-পানে অবাক আঁখি মেলি', 'মুখরিত উচ্ছল তার কেলি।', 'নানারূপের খেলনা যে তার নানা বর্ণে আঁকে,', 'বারেক খোলে, বারেক তারে ঢাকে।', 'রোদবাদলে করুণ কান্না হাসি', 'সদাই ওঠে আভাসি উচ্ছ্বাসি।', 'ওই যে শিশুর অবুঝ ভোলা মন', 'তরীর কোণে বসে বসে দেখছি তারি আকুল আন্দোলন।', 'মাঝে-মাঝে সাগর-পানে তাকিয়ে দেখি যত', 'মনে ভাবি, ও যেন এই শিশু-আঁখির মতো,', 'আকাশ-পানে আবছায়া ওর চাওয়া', 'কোন্ স্বপনে-পাওয়া,', 'অন্তরে ওর যেন সে কোন্ অবুঝ ভোলা মন', 'এ তীর হতে ও তীর-পানে দুলছে অনুক্ষণ।', 'কেমন কলভাষে', 'প্রলয়কাঁদন কাঁদে ও যে প্রবল হাসি হাসে', 'আপ্নিও তার অর্থ আছে ভুলে--', 'ক্ষণে ক্ষণে শুধুই ফুলে ফুলে', 'অকারণে গর্জি উঠে শূন্যে শূন্যে মূঢ় বাহু তুলে।', 'বিরাট অবুঝ এই সে আদিম মন,', 'মানব-ইতিহাসের মাঝে আপ্নারে তার অধীর অন্বেষণ।', 'ঘর হতে ধায় আঙন-পানে, আঙন হতে পথে,', 'পথ হতে ধায় তেপান্তরের বিঘ্নবিষম অরণ্যে পর্বতে;', 'এই সে গড়ে, এই সে ভাঙে, এই সে কী আক্ষেপে', 'পায়ের তলায় ধরণীতে আঘাত করে ধুলায় আকাশ ব্যেপে;', 'হঠাৎ খেপে উঠে', "রুদ্ধ পাষাণভিত্তি-'পরে বেড়ায় মাথা কুটে।", 'অনাসৃষ্টি সৃষ্টি আপনগড়া', 'তাই নিয়ে সে লড়াই করে, তাই নিয়ে তার কেবল ওঠাপড়া।', 'হঠাৎ উঠে ঝেঁকে', 'যায় সে ছুটে কী রাঙা রঙ দেখে', 'অদৃশ্য কোন্ দূর দিগন্ত-পানে;', 'আবছায়া কোন্ সন্ধ্যা-আলোয় শিশুর মতো তাকায় অনুমানে,', 'তাহার ব্যাকুলতা', 'স্বপ্নে সত্যে মিশিয়ে রচে বিচিত্র রূপকথা।']
['সুরমা ও সুরেন্দ্রনাথ কর-এর বিবাহ উপলক্ষে', 'ছিল চিত্রকল্পনায়, এতকাল ছিল গানে গানে,', 'সেই অপরূপ এল রূপ ধরি তোমাদের প্রাণে।', 'আনন্দের দিব্যমূর্তি সে-যে,', 'দীপ্ত বীরতেজে', 'উত্তরিয়া বিঘ্ন যত দূর করি ভীতি', 'তোমাদের প্রাঙ্গণেতে হাঁক দিল, "এসেছি অতিথি।\'', 'জ্বালো গো মঙ্গলদীপ করো অর্ঘ্য দান', 'তনু মনপ্রাণ।', 'ও যে সুরভবনের রমার কমলবনবাসী,', 'মর্ত্যে নেমে বাজাইল সাহানায় নন্দনের বাঁশি।', "ধরার ধূলির 'পরে", 'মিশাইল কী আদরে', 'পারিজাতরেণু।', 'মানবগৃহের দৈন্যে অমরাবতীর কল্পধেনু', 'অলক্ষ্য অমৃতরস দান করে', 'অন্তরে অন্তরে।', 'এল প্রেম চিরন্তন, দিল দোঁহে আনি', 'রবিকরদীপ্ত আশীর্বাণী।']
['এই বিদেশের রাস্তা দিয়ে ধুলোয় আকাশ ঢেকে', 'গাড়ি আমার চলতেছিল হেঁকে।', 'হেনকালে নেবুর ডালে স্নিগ্ধ ছায়ায় উঠল কোকিল ডেকে', 'পথকোণের ঘন বনের থেকে।', 'এই পাখিটির স্বরে', "চিরদিনের সুর যেন এই একটি দিনের 'পরে", 'বিন্দু বিন্দু ঝরে', 'ছেলেবেলায় গঙ্গাতীরে আপন-মনে চেয়ে জলের পানে', 'শুনেছিলেম পল্লীতলে, এই কোকিলের গানে', 'অসীমকালের অনির্বচনীয়', 'প্রাণে আমার শুনিয়েছিল, "তুমি আমার প্রিয়।\'', 'সেই ধ্বনিটি কানন ব্যেপে পল্লবে পল্লবে', 'জলের কলরবে', 'ওপার-পানে মিলিয়ে যেত সুদূর নীলাকাশে।', 'আজ এই পরবাসে', 'সেই ধ্বনিটি ক্ষুব্ধ পথের পাশে', 'গোপন শাখার ফুলগুলিরে দিল আপন বাণী।', 'বনচ্ছায়ার শীতল শান্তিখানি', 'প্রভাত-আলোর সঙ্গে করে নিবিড় কানাকানি', 'ওই বাণীটির বিমল সুরে গভীর রমণীয়,--', '"তুমি আমার প্রিয়।\'', 'এরি পাশেই নিত্য হানাহানি;', 'প্রতারণার ছুরি', 'পাঁজর কেটে করে চুরি', 'সরল বিশ্বাস;', 'কুটিল হাসি ঘটিয়ে তোলে জটিল সর্বনাশ।', 'নিরাশ দুঃখে চেয়ে দেখি পৃথ্বীব্যাপী মানববিভীষিকা', 'জ্বালায় মানবলোকালয়ে প্রলয়বহ্নিশিখা,', 'লোভের জালে বিশ্বজগৎ ঘেরে,', 'ভেবে না পাই কে বাঁচাবে আপন-হানা অন্ধ মানুষেরে।', 'হেনকালে স্নিগ্ধ ছায়ায় হঠাৎ কোকিল ডাকে', 'ফুল্ল অশোকশাখে;', 'পরশ করে প্রাণে', 'যে শান্তিটি সব-প্রথমে, যে শান্তিটি সবার অবসানে,', 'যে শান্তিতে জানায় আমায় অসীম কালের অনির্বচনীয়--', '"তুমি আমার প্রিয়।\'']
['শিলঙে এক গিরির খোপে পাথর আছে খসে--', "তারি উপর লুকিয়ে ব'সে", 'রোজ সকালে গেঁথেছিলেম ভোরের সুরে গানের মালা।', 'প্রথম সূর্যোদয়ের সঙ্গে ছিল আমার মুখোমুখির পালা।', 'ডানদিকেতে অফলা এক পিচের শাখা ভরে', "ফুল ফোটে আর ফুল প'ড়ে যায় ঝরে।", 'কালো ডানায় হলদে আভাস, কোন্ পাখি সেই অকারণের গানে', 'ক্লান্তি নাহি জানে,--', 'তেমনিতরো গোলাপলতা লতাবিতান ঢেকে', 'অজস্র তার ফুলের ভাষায় অন্ত না পায় উদ্দেশহীন ডেকে।', 'পাইনবনের প্রাচীন তরু তাকায় মেঘের মুখে,', 'ডালগুলি তার সবুজ ঝরনা ধরার পানে ঝুঁকে', 'মন্ত্রে যেন থমক-লেগে আছে।', 'দুটি দালিম গাছে', 'ঘনসবুজ পাতার কোলে কোলে', 'ঘনরাঙা ফুলের গুচ্ছ দোলে।', 'পায়ের কাছে একটি কণ্টিকারি--', 'অন্তরঙ্গ কাছের সঙ্গ তারি,', 'দূরের শূন্যে আপনাকে সে প্রচার নাহি করে।', 'মাটির কাছে নত হলে পরে', 'স্নিগ্ধ সাড়া দেয় সে ধীরে ধূলিশয়ন থেকে', 'নীলবরনের ফুলের বুকে একটুখানি সোনার বিন্দু এঁকে।', 'সেদিন যত রচেছিলাম গান', 'কন্টিকারির দান', 'তাদের সুরে স্বীকার করা আছে।', 'আজকে যখন হৃদয় আমার ক্ষণিক শান্তি যাচে', 'দুঃখদিনের দুর্ভাবনার প্রচণ্ড পীড়নে,', 'হঠাৎ কেন জাগল আমার মনে,', 'সেই সকালের টুকরো একটুখানি--', 'মাটির কাছে কণ্টিকারির নীল-সোনালির বাণী।']
['স্পষ্ট মনে জাগে,', 'তিরিশ বছর আগে', 'তখন আমার বয়স পঁচিশ-- কিছুকালের তরে', 'এই দেশেতেই এসেছিলেম, এই বাগানের ঘরে।', 'সূর্য যখন নেমে যেত নীচে', 'দিনের শেষে ওই পাহাড়ে পাইনশাখার পিছে,', 'নীল শিখরের আগায় মেঘে মেঘে', 'আগুনবরন কিরণ রইত লেগে,', 'দীর্ঘ ছায়া বনে বনে এলিয়ে যেত পর্বতে পর্বতে--', 'সামনেতে ওই কাঁকর-ঢালা পথে', 'দিনের পরে দিনে', 'ডাক-পিয়নের পায়ের ধ্বনি নিত্য নিতেম চিনে।', 'মাসের পরে মাস গিয়েছে, তবু', 'একবারো তার হয় নি কামাই কভু।', 'আজও তেমনি সূর্য ডোবে সেইখানেতেই এসে', 'পাইন-বনের শেষে,', 'সুদূর শৈলতলে', 'সন্ধ্যাছায়ার ছন্দ বাজে ঝরনাধারার জলে,', 'সেই সেকালের মতোই তেমনিধারা', 'তারার পরে তারা', 'আলোর মন্ত্র চুপি চুপি শুনায় কানে পর্বতে পর্বতে;', 'শুধু আমার কাঁকর-ঢালা পথে', 'বহুকালের চেনা', 'ডাক-পিয়নের পায়ের ধ্বনি একদিনও বাজবে না।', 'আজকে তবু কী প্রত্যাশা জাগল আমার মনে,--', 'চলতে চলতে গেলেম অকারণে', 'ডাকঘরে সেই মাইল-তিনেক দূরে।', 'দ্বিধা ভরে মিনিট কুড়িক এ-দিক ও-দিক ঘুরে', 'ডাকবাবুদের কাছে', 'শুধাই এসে, "আমার নামে চিঠিপত্তর আছে?\'', 'জবাব পেলেম,"কই, কিছু তো নেই।\'', 'শুনে তখন নতশিরে আপন-মনেতেই', 'অন্ধকারে ধীরে ধীরে', 'আসছি যখন শূন্য আমার ঘরের দিকে ফিরে,', 'শুনতে পেলেম পিছন দিকে', 'করুণ গলায় কে অজানা বললে হঠাৎ কোন্ পথিকে,--', '"মাথা খেয়ো, কাল কোরো না দেরি।\'', 'ইতিহাসের বাকিটুকু আঁধার দিল ঘেরি।', 'বক্ষে আমার বাজিয়ে দিল গভীর বেদনা সে', 'পঁচিশ বছর-বয়স-কালের ভুবনখানির একটি দীর্ঘশ্বাসে,', 'যে-ভুবনে সন্ধ্যাতারা শিউরে যেত ওই পাহাড়ের দূরে', "কাঁকর-ঢালা পথের 'পরে ডাক-পিয়নের পদধ্বনির সুরে।"]
['এই অজানা সাগরজলে বিকেলবেলার আলো', 'লাগল আমার ভালো।', 'কেউ দেখে কেউ নাই-বা দেখে, রাখবে না কেউ মনে,', 'এমনতরো ফেলাছড়ার হিসাব কি কেউ গোনে।', 'এই দেখে মোর ভরল বুকের কোণ;', 'কোথা থেকে নামল রে সেই খেপা দিনের মন,', 'যেদিন অকারণ', 'হঠাৎ হাওয়ায় যৌবনেরি ঢেউ', 'ছল্ছলিয়ে উঠত প্রাণে জানত না তা কেউ।', 'লাগত আমায় আপন গানের নেশা', 'অনাগত ফাগুন দিনের বেদন দিয়ে মেশা।', 'সে গান যারা শুনত তারা আড়াল থেকে এসে', 'আড়ালেতে লুকিয়ে যেত হেসে।', 'হয়তো তাদের দেবার ছিল কিছু,', 'আভাসে কেউ জানায় নি তা নয়ন করে নিচু।', 'হয়তো তাদের সারাদিনের মাঝে', 'পড়ত বাধা একবেলাকার কাজে।', 'চমক-লাগা নিমেষগুলি সেই', 'হয়তো বা কার মনে আছে, হয়তো মনে নেই।', "জ্যোৎস্নারাতে একলা ছাদের 'পরে", 'উদার অনাদরে', 'কাটত প্রহর লক্ষ্যবিহীন প্রাণে,', 'মূল্যবিহীন গানে।', 'মোর জীবনে বিশ্বজনের অজানা সেই দিন,', 'বাজত তাহার বুকের মাঝে খামখেয়ালী বীন,--', 'যেমনতরো এই সাগরে নিত্য সোনায় নীলে', 'রূপ হারানো রাধাশ্যামের দোলন দোঁহায় মিলে,', 'যেমনতরো ছুটির দিনে এমনি বিকেলবেলা', 'দেওয়া নেওয়ার নাই কোনো দায়, শুধু হওয়ার খেলা,', 'অজানাতে ভাসিয়ে দেওয়া আলোছায়ার ভেলা।']
['হে সুন্দরী, হে শিখা মহতী,', 'তোমার অরূপ জ্যোতি', 'রূপ লবে আমার জীবনে,', 'তারি লাগি একমনে', 'রচিলাম এই দীপখানি,', 'মূর্তিমতী এই মোর অভ্যর্থনাবাণী।', 'এসো এসো করো অধিষ্ঠান', 'মোর দীর্ঘ জীবনের করো গো চরম বরদান।', 'হয় নাই যোগ্য তব,', 'কতবার ভাঙিয়াছি আবার গড়েছি অভিনব --', 'মোর শক্তি আপনারে দিয়েছে ধিক্কার।', 'সময় নাহি যে আর,', 'নিদ্রাহারা প্রহর-যে একে একে হয় অপগত,', 'তাই আজ সমাপিনু ব্রত।', 'গ্রহণ করো এ মোর চিরজীবনের রচনারে', 'ক্ষণকাল স্পর্শ করো তারে।', 'তার পরে রেখে যাব এ জন্মের এক সার্থকতা,', 'চিরন্তন সুখ মোর, এই মোর চিরন্তন ব্যথা।']
['উচ্চপ্রাচীরে রুদ্ধ তোমার', 'ক্ষুদ্র ভুবনখানি', 'হে মানী, হে অভিমানী।', 'মন্দিরবাসী দেবতার মতো', 'সম্মানশৃঙ্খলে', 'বন্দী রয়েছে পূজার আসনতলে।', 'সাধারণজন-পরশ এড়ায়ে', 'নিজেরে পৃথক করি', 'আছ দিনরাত গৌরবগুরু', 'কঠিন মূর্তি ধরি।', 'সবার যেখানে ঠাঁই', 'বিপুল তোমার মর্যাদা নিয়ে', 'সেথায় প্রবেশ নাই।', 'অনেক উপাধি তব,', 'মানুষ-উপাধি হারায়েছ শুধু', 'সে ক্ষতি কাহারে কব।', 'ভক্তেরা মন্দিরে', 'পূজারির কৃপা বহু-দামে কিনে', 'পূজা দিয়ে যায় ফিরে', 'ঝিল্লিমুখর বেণুবীথিকার ছায়ে', 'আপন নিভৃত গাঁয়ে।', 'তখন একাকী বৃথা বিচিত্র', 'পাষাণভিত্তি-মাঝে', 'দেবতার বুকে জান সে কী ব্যথা বাজে।', 'বেদির বাঁধন করি ধূলিসাৎ', 'অচলেরে দিয়ে নাড়া', 'মানুষের মাঝে সে-যে পেতে চায় ছাড়া।', 'হে রাজা, তোমার পূজাঘেরা মন', 'আপনারে নাহি জানে।', 'প্রাণহীন সম্মানে', 'উজ্জ্বল রঙে রঙকরা তুমি ঢেলা ড্ড', 'তোমার জীবন সাজানো পুতুল', 'স্থূল মিথ্যার খেলা।', 'আপনি রয়েছ আড়ষ্ট হয়ে', 'আপনার অভিশাপে,', 'নিশ্চল তুমি নিজ গর্বের চাপে।', 'সহজ প্রাণের মান নিয়ে যারা', 'মুক্ত ভুবনে ফিরে', 'মরিবার আগে তাদের পরশ', 'লাগুক তোমার শিরে।']
['রূপকথা-স্বপ্নলোকবাসী', 'রাজপুত্র কোথা হতে আসি', 'শুভক্ষণে দেখা দেয় রূপে', 'চুপে-চুপে,', 'জানি বলে জেনেছিনু যারে', 'তারি মাঝে। আমার সংসারে,', 'বক্ষে মোর আগমনী পদধ্বনি বাজে', 'যেন বহুদূর হতে আসা।', 'তার ভাষা', 'প্রাণে দেয় আনি', 'সমুদ্রপারের কোন্ অভিনব যৌবনের বাণী।', 'সেদিন বুঝিতে পারে মন', 'ছিল সে-যে নিশ্চেতন', 'তুচ্ছতার অন্তরালে', 'এতকাল মায়ানিদ্রাজালে।', 'তার দৃষ্টিপাতে মোরে নূতন সৃষ্টির ছোঁওয়া লাগে,', 'চিত্ত জাগে।', 'বলি তার পদযুগ চুমি,', '"রাজপুত্র তুমি।\'', 'এতদিন', 'আত্মপরিচয়হীন', 'জড়তার পাষাণপ্রাচীর দিয়ে ঘেরা', 'দুর্গ-মাঝে রেখেছিল প্রত্যহের প্রথার দৈত্যেরা।', 'কোন্ মন্ত্রগুণে', 'সে দুর্ভেদ বাধা যেন দাহিলে আগুনে,', 'বন্দিনীরে করিলে উদ্ধার,', 'করি নিলে আপনার,', 'নিয়ে গেলে মুক্তির আলোকে।', 'আজিকে তোমারে দেখি কী নূতন চোখে।', 'কুঁড়ি আজ উঠেছে কুসুমি,', 'বার বার মন বলে, "রাজপুত্র তুমি।\'']
['হে পথিক, তুমি একা।', 'আপনার মনে জানি না কেমনে', 'অদেখার পেলে দেখা।', 'যে-পথে পড়ে নি পায়ের চিহ্ন', 'সে পথে চলিলে রাতে,', 'আকাশে দেখেছ কোন্ সংকেত,', 'কারেও নিলে না সাথে।', 'তুঙ্গগিরির উঠিছ শিখরে', 'যেখানে ভোরের তারা', 'অসীম আলোকে করিছে আপন', 'আলোর যাত্রা সারা।', 'প্রথম যেদিন ফাল্গুনতাপে', 'নবনির্ঝর জাগে,', 'মহাসুদূরের অপরূপ রূপ', 'দেখিতে সে পায় আগে।', 'আছে আছে আছে, এই বাণী তার', 'এক নিমেষেই ফুটে,', 'অচেনা পথের আহ্বান শুনে', 'অজানার পানে ছুটে।', 'সেইমতো এক অকথিত ভাষা', 'ধ্বনিল তোমার মাঝে,', 'আছে আছে আছে, এ মহামন্ত্র', 'প্রতি নিশ্বাসে বাজে।', 'রোধিয়াছে পথ বন্ধুর করি', 'অচল শিলার স্তূপ।', 'নহে নহে নহে, এ নিষেধবাণী', 'পাষাণে ধরেছে রূপ।', 'জড়ের সে নীতি করে গর্জন', 'ভীরুজন মরে দুলে,', 'জনহীন পথে সংশয়মোহ', 'রহে তর্জনী তুলে।', 'অলস মনের আপনারি ছায়া', 'শঙ্কিল কায়া ধরে,', 'অতি নিরাপদ বিনাশের তলে', 'বাঁচিতে চেয়ে সে মরে।', 'নবজীবনের সংকটপথে', 'হে তুমি অগ্রগামী,', 'তোমার যাত্রা সীমা মানিবে না', 'কোথাও যাবে না থামি।', 'শিখরে শিখরে কেতন তোমার', 'রেখে যাবে নব নব,', 'দুর্গম-মাঝে পথ করি দিবে,--', 'জীবনের ব্রত তব।', 'যত আগে যাবে দ্বিধা সন্দেহ', 'ঘুচে যাবে পাছে পাছে,', 'পায়ে পায়ে তব ধ্বনিয়া উঠিবে', 'মহাবাণী -- "আছে আছে।\'']
['তোমার স্বপ্নের দ্বারে আমি আছি বসে', 'তোমার সুপ্তির প্রান্তে, নিভৃত প্রদোষে', 'প্রথম প্রভাততারা যবে বাতায়নে', 'দেখা দিল। চেয়ে আমি থাকি একমনে', "তোমার মুখের 'পরে। স্তম্ভিত সমীরে", 'রাত্রির প্রহরশেষে সমু্দ্রের তীরে', 'সন্ন্যাসী যেমন থাকে ধ্যানাবিষ্ট চোখে', 'চেয়ে পূর্বতট-পানে, প্রথম আলোকে', 'স্পর্শস্নান হবে তার, এই আশা ধরি', 'অনিদ্র আনন্দে কাটে দীর্ঘ বিভাবরী।', 'তব নবজাগরণী প্রথম যে-হাসি', 'কনকচাঁপার মতো উঠিবে বিকাশি', 'আধোখোলা অধরেতে, নয়নের কোণে,', 'চয়ন করিব তাই, এই আছে মনে।']
['মনে তো ছিল তোমারে বলি কিছু', 'যে-কথা আমি বলি নি আর-কারে,', 'সেদিন বনে মাধবীশাখা নিচু', 'ফুলের ভারে ভারে।', 'বাঁশিতে লই মনের কথা তুলি', 'বিরহব্যথাবৃন্ত হতে ভাঙা, --', 'গোপন রাতে উঠেছে তারা দুলি', 'সুরের রঙে রাঙা।', 'শিরীষবন নতুনপাতা-ছাওয়া', 'মর্মরিয়া কহিল, "গাহো গাহো।\'', 'মধুমালতীগন্ধে-ভরা হাওয়া', 'দিয়েছে উৎসাহ।', 'পূর্ণিমাতে জোয়ারে উছলিয়া', 'নদীর জল ছলছলিয়া উঠে।', 'কামিনী ঝরে বাতাসে বিচলিয়া', "ঘাসের 'পরে লুটে।", 'সে মধুরাতে আকাশে ধরাতলে', 'কোথাও কিছু ছিল না কৃপণতা।', 'চাঁদের আলো সবার হয়ে বলে', 'যত মনের কথা।', 'মনে হল যে, নীরবে কৃপা যাচে', 'যা-কিছু আছে তোমার চারি দিকে।', 'সাহস ধরি গেলেম তব কাছে', 'চাহিনু অনিমিখে।', 'সহসা মন উঠিল চমকিয়া', 'বাঁশিতে আর বাজিল না তো বাণী।', 'গহনছায়ে দাঁড়ানু থমকিয়া', 'হেরিনু মুখখানি।', 'সাগরশেষে দেখেছি একদিন', 'মিলিছে সেথা বহু নদীর ধারা --', 'ফেনিল জল দিক্সীমায় লীন', 'অপারে দিশাহারা।', 'তরণী মোর নানা স্রোতের টানে', 'অবোধসম কাঁপিছে থরথরি,', 'ভেবে না পাই কেমনে কোন্খানে', 'বাঁধিব মোর তরী।', 'তেমনি আজি তোমার মুখে চাহি', 'নয়ন যেন কূল না পায় খুঁজি,', 'অভাবনীয় ভাবেতে অবগাহি', 'তোমারে নাহি বুঝি।', 'মুখেতে তব শ্রান্ত এ কী আশা,', 'শান্তি এ কী, গোপন এ কী প্রীতি,', 'বাণীবিহীন এ কী ধ্যানের ভাষা,', 'এ কী সুদূর স্মৃতি;', 'নিবিড় হয়ে নামিল মোর মনে', 'স্তব্ধ তব নীরব গভীরতা--', 'রহিনু বসি লতাবিতান-কোণে,', 'কহি নি কোনো কথা।']
['তোমার প্রণাম এ যে তারি আভরণ', 'যারে তুমি করেছ বরণ।', 'তুমি মূল্য দিলে তারে', 'দুর্লভ পূজার অলংকারে।', 'ভক্তিসমুজ্জ্বল চোখে', 'তাহারে হেরিলে তুমি যে-শুভ্র আলোকে', 'সে আলো করালো তারে স্নান;', 'দীপ্যমান মহিমার দান', "পরাইল ললাটের 'পর।", 'হোক সে দেবতা কিম্বা নর,', 'তোমারি হৃদয় হতে বিচ্ছুরিত রশ্মির ছটায়', 'দিব্য আবির্ভাবে তার প্রকাশ ঘটায়।', 'তার পরিচয়খানি', 'তোমাতেই লভিয়াছে জয়বাণী।', 'রচিয়া দিয়াছে তার সত্য স্বর্গপুরী', 'তোমারি এ প্রীতির মাধুরী', 'যে-অমৃত করে পান', 'ঢালে তাহা তোমারি এ উচ্ছ্বসিত প্রাণ।', 'তব শির নত', 'দিক্রেখায় অরুণের মতো,', "তারি 'পরে দেবতার অভ্যুদয়", 'রূপ লভে সুপ্রসন্ন পুণ্য জ্যোতির্ময়।']
['গোধূলি-অন্ধকারে', 'পুরীর প্রান্তে অতিথি আসিনু দ্বারে।', 'ডাকিনু, "আছ কি কেহ,', "সাড়া দেহো, সাড়া দেহো।'", 'ঘরভরা এক নিরাকার শূন্যতা', 'না কহিল কোনো কথা।', 'বাহিরে বাগানে পুষ্পিত শাখা', 'গন্ধের আহ্বানে', 'সংকেত করে কাহারে তাহা কে জানে।', 'হতভাগা এক কোকিল ডাকিছে খালি,', 'জনশূন্যতা নিবিড় করিয়া', 'নীরবে দাঁড়ায়ে মালী।', 'সিঁড়িটা নির্বিকার', 'বলে, "এস আর নাই যদি এস', "সমান অর্থ তার।'", 'ঘরগুলো বলে ফিলজফারের গলায়,', '"ডুব দিয়ে দেখো সত্তাসাগর-তলায়', 'বুঝিতে পারিবে, থাকা নাই-থাকা', 'আসা আর দূরে যাওয়া', "সবই এক কথা, খেয়ালের ফাঁকা হাওয়া।'", 'কেদারা এগিয়ে দিতে কারো নেই তাড়া,', 'প্রবীণ ভৃত্য ছুটি নিয়ে ঘরছাড়া।', 'মেয়াদ যখন ফুরোয় কপালে,', 'হায় রে তখন সেবা', 'কারেই বা করে কেবা।', 'মনেতে লাগিল বৈরাগ্যের ছোঁওয়া,', 'সকলি দেখিনু ধোঁওয়া।', 'ভাবিলাম এই ভাগ্যের তরী', 'বুঝি তার হাল নেই,', 'এলোমেলো স্রোতে আজ আছে কাল নেই।', 'নলিনীর দলে জলের বিন্দু', 'চপলম্ অতিশয়,', 'এই কথা জেনে সওয়ালেই ক্ষতি সয়।', 'অতএব -- আরে অতএবখানা থাক্', 'আপাতত ফেরা যাক।', 'ব্যর্থ আশায় ভারাতুর সেই ক্ষণে', 'ফিরালেম রথ, ফিরিবার পথ', 'দূরতর হল মনে।', 'যাবার বেলায় শুষ্ক পথের', 'আকাশ-ভরানো ধূলি', 'সহজে ছিলাম ভুলি।', 'ফিরিবার বেলা মুখেতে রুমাল,', 'ধোঁয়াটে চশমা চোখে,', 'মনে হল যত মাইক্রোব-দল', 'নাকে মুখে সব ঢোকে।', 'তাই বুঝিলাম, সহজ তো নয়', 'ফিলজফারের বুদ্ধি।', 'দরকার করে বহুৎ চিত্তশুদ্ধি।', 'মোটর চলিল জোরে,', 'একটু পরেই হাসিলাম হো হো করে।', 'সংশয়হীন আশার সামনে', 'হঠাৎ দরজা বন্ধ,', 'নেহাত এটার ঠাট্টার মতো ছন্দ।', 'বোকার মতন গম্ভীর মুখটারে', 'অট্টহাস্যে সহজ করিনু,', 'ফিরিনু আপন দ্বারে।', 'ঘরে কেহ আজ ছিল না যে, তাই', 'না-থাকার ফিলজাফি', 'মনটাকে ধরে চাপি।', 'থাকাটা আকস্মিক,', 'না-থাকাই সে তো দেশকাল ছেয়ে', 'চেয়ে আছে অনিমিখ।', 'সন্ধেবেলায় আলোটা নিবিয়ে', 'বসে বসে গৃহকোণে', 'না-থাকার এক বিরাট স্বরূপ', 'আঁকিতেছি মনে-মনে।', 'কালের প্রান্তে চাই,', 'ওই বাড়িটার আগাগোড়া কিছু নাই।', 'ফুলের বাগান, কোথাও তার উদ্দেশ,', 'বসিবার সেই আরামকেদারা', 'পুরোপুরি নিঃশেষ।', 'মাসমাহিনার খাতাটারে নিয়ে পিছে', 'দুই দুই মালী একেবারে সব মিছে।', 'ক্রেসান্থেমাম্ কার্নেশনের', 'কেয়ারি-সমেত তারা', 'নাই-গহ্বরে হারা।', 'চেয়ে দেখি দূর-পানে', 'সেই ভাবীকালে যাহা আছে যেইখানে', 'উপস্থিতের ছোটো সীমানায়', 'সামান্য তাহা অতি--', 'হেথায় সেথায় বুদ্বুদ্সংহতি।', 'যাহা নাই তাই বিরাট বিপুল মহা।', 'অনাদি অতীত যুগের প্রবাহ-বহা', 'অসংখ্য ধন, কণামাত্রও তার', 'নাই নাই হায়, নাই সে কোথাও আর।', '"দূর করো ছাই,\' এই বলে শেষে', 'যেমনি জ্বালিনু আলো', 'ফিলজফিটার কুয়াশা কোথা মিলালো।', 'স্পষ্ট বুঝিনু যা-কিছু সমুখে আছে,', "চক্ষের 'পরে যাহা বক্ষের কাছে", 'সেই তো অন্তহীন', 'প্রতিপল প্রতিদিন', 'যা আছে তাহারি মাঝে', 'যাহা নাই তাই গভীর গোপনে', 'সত্য হইয়া রাজে।', 'অতীতকালের যে ছিলেম আমি', 'আজিকার আমি সেই', 'প্রত্যেক নিমেষেই।', 'বাঁধিয়া রেখেছে এই মুহূর্তজাল', 'সমস্ত ভাবীকাল।', 'অতএব সেই কেদারাটা যেই', 'জানালায় লব টানি,', 'বসিব আরামে, সে মুহূর্তেরে', 'চিরদিবসের জানি।', 'অতএব জেনো সন্ন্যাসী হব নাকো,', 'আরবার যদি ডাকো', 'আবার সে ওই মাইক্রোব-ওড়া পথে', 'চলিব মোটর-রথে।', 'ঘরে যদি কেহ রয়', "নাই ব'লে তারে ফিলজফারের", 'হবে নাকো সংশয়।', 'দুয়ার ঠেলিয়া চক্ষু মেলিয়া', 'দেখি যদি কোনো মিত্রম্', 'কবি তবে কবে, "এই সংসার', "অতীব বটে বিচিত্রম্।'"]
['বাঁশি যখন থামবে ঘরে,', 'নিববে দীপের শিখা,', "এই জনমের লীলার 'পরে", 'পড়বে যবনিকা,', 'সেদিন যেন কবির তরে', 'ভিড় না জমে সভার ঘরে,', 'হয় না যেন উচ্চস্বরে', 'শোকের সমারোহ।', 'সভাপতি থাকুন বাসায়,', 'কাটান বেলা তাসে পাশায়,', 'নাই-বা হল নানা ভাষায়', 'আহা উহু ওহো।', 'নাই ঘনাল দল-বেদলের', 'কোলাহলের মোহ।', 'আমি জানি মনে-মনে', 'সেঁউতি যূথী জবা', 'আনবে ডেকে ক্ষণে ক্ষণে', 'কবির স্মৃতিসভা।', 'বর্ষা-শরৎ-বসন্তেরি', 'প্রাঙ্গণেতে আমায় ঘেরি', 'যেথায় বীণা যেথায় ভেরি', 'বেজেছে উৎসবে,', "সেথায় আমার আসন-'পরে", 'স্নিগ্ধশ্যামল সমাদরে', 'আলিপনায় স্তরে স্তরে', 'আঁকন আঁকা হবে।', 'আমার মৌন করবে পূর্ণ', 'পাখির কলরবে।', 'জানি আমি এই বারতা', 'রইবে অরণ্যেতে --', 'ওদের সুরে কবির কথা', 'দিয়েছিলেম গেঁথে।', 'ফাগুনহাওয়ায় শ্রাবণধারে', 'এই বারতাই বারে বারে', 'দিক্বালাদের দ্বারে দ্বারে', 'উঠবে হঠাৎ বাজি।', 'কভু করুণ সন্ধ্যামেঘে,', 'কভু অরুণ-আলোক লেগে,', 'এই বারতা উঠবে জেগে', 'রঙিন বেশে সাজি।', 'স্মরণসভার আসন আমার', 'সোনায় দেবে মাজি।', 'আমার স্মৃতি থাক্-না গাঁথা', 'আমার গীতি-মাঝে', 'যেখানে ওই ঝাউয়ের পাতা', 'মর্মরিয়া বাজে।', 'যেখানে ওই শিউলিতলে', 'ক্ষণহাসির শিশির জ্বলে,', 'ছায়া যেথায় ঘুমে ঢলে', 'কিরণকলামালী;', 'যেথায় আমার কাজের বেলা', 'কাজের বেশে করে খেলা,', 'যেথায় কাজের অবহেলা', 'নিভৃতে দীপ জ্বালি', 'নানা রঙের স্বপন দিয়ে', 'ভরে রূপের ডালি।']
['শ্রীযুক্ত কেদারনাথ চট্টোপাধ্যায়', 'ছিলে যে পথের সাথী,', 'দিবসে এনেছ পিপাসার জল', 'রাত্রে জ্বেলেছ বাতি।', 'আমার জীবনে সন্ধ্যা ঘনায়,', 'পথ হয় অবসান,', 'তোমার লাগিয়া রেখে যাই মোর', 'শুভকামনার দান।', 'সংসারপথ হোক বাধাহীন,', 'নিয়ে যাক কল্যাণে,', 'নব নব ঐশ্বর্য আনুক', 'জ্ঞানে কর্মে ও ধ্যানে।', 'মোর স্মৃতি যদি মনে রাখ কভু', 'এই বলে রেখো মনে --', 'ফুল ফুটায়েছি, ফল যদিও-বা', 'ধরে নাই এ জীবনে।', 'শ্রীযুক্ত অমিয়চন্দ্র চক্রবর্তী', 'বাহিরে তোমার যা পেয়েছি সেবা', 'অন্তরে তাহা রাখি,', 'কর্মে তাহার শেষ নাহি হয়', 'প্রেমে তাহা থাকে বাকি।', 'আমার আলোর ক্লান্তি ঘুচাতে', 'দীপে তেল ভরি দিলে।', 'তোমার হৃদয় আমার হৃদয়ে', 'সে-আলোকে যায় মিলে।']
['তুমি যে তারে দেখ নি চেয়ে', 'জানিত সে তা মনে, --', 'ব্যথার ছায়া পড়িত ছেয়ে', 'কালো চোখের কোণে।', 'জীবনশিখা নিবিল তার,', 'ডুবিল তারি সাথে', 'অবমানিত দুঃখভার', 'অবহেলার রাতে।', 'দীপাবলীর থালাতে নাই', 'তাহার ম্লান হিয়া,', 'তারায় তারি আলোক তাই', 'উঠিল উজলিয়া।', 'স্বাগতবাণী ছিল সে মেলি', 'ভাষাবিহীন মুখে,', 'বহুজনের বাণীরে ঠেলি', 'বাজে কি তব বুকে।', 'নিকটে তব এসেছিল যে,', 'সে কথা বুঝাবারে', 'অসীম দূরে গিয়েছে ও-যে', 'শূন্যে খুঁজাবারে।', 'সেখানে গিয়ে করেছে চুপ,', 'ভিক্ষা গেল থামি,', 'তাই কি তার সত্যরূপ', 'হৃদয়ে এল নামি।']
['শ্রীমতী মমতা সেনের বিবাহ-উপলক্ষে', 'আশ্রমের হে বালিকা,', 'আশ্বিনের শেফালিকা', 'ফাল্গুনের শালের মঞ্জরি', 'শিশুকাল হতে তব', 'দেহে মনে নব নব', 'যে মাধুর্য দিয়েছিল ভরি,', 'মাঘের বিদায়ক্ষণে', 'মুকুলিত আম্রবনে', 'বসন্তের যে নবদূতিকা,', 'আষাঢ়ের রাশি রাশি', 'শুভ্র মালতীর হাসি,', 'শ্রাবণের যে সিক্তযূথিকা,', 'ছিল ঘিরে রাত্রিদিন', 'তোমারে বিচ্ছেদহীন', 'প্রান্তরের যে শান্তি উদার,', 'প্রত্যুষের জাগরণে', 'পেয়েছ বিস্মিত মনে', 'যে আস্বাদ আলোকসুধার,', 'আষাঢ়ের পুঞ্জমেঘে', 'যখন উঠিত জেগে', 'আকাশের নিবিড় ক্রন্দন,', 'মর্মরিত গীতিকায়', 'সপ্তপর্ণবীথিকায়', 'দেখেছিলে যে প্রাণস্পন্দন,', 'বৈশাখের দিনশেষে', 'গোধূলিতে রুদ্রবেশে', 'কালবৈশাখীর উন্মত্ততা --', 'সে-ঝড়ের কলোল্লাসে', 'বিদ্যুতের অট্টহাসে', 'শুনেছিলে যে-মুক্তিবারতা,', 'পউষের মহোৎসবে', 'অনাহত বীণারবে', 'লোকে লোকে আলোকের গান', 'তোমার হৃদয়দ্বারে', 'আনিয়াছে বারে বারে', 'নবজীবনের যে আহ্বান,', 'নববরষের রবি', 'যে উজ্জ্বল পুণ্যছবি', 'এঁকেছিল নির্মল গগনে,', 'চিরনূতনের জয়', 'বেজেছিল শূন্যময়', 'বেজেছিল অন্তর-অঙ্গনে,', 'কত গান কত খেলা,', 'কত-না বন্ধুর মেলা,', 'প্রভাতে সন্ধ্যায় আরাধনা,', 'বিহঙ্গকূজন-সাথে', 'গাছের তলায় প্রাতে', 'তোমাদের দিনের সাধনা,', 'তারি স্মৃতি শুভক্ষণে', 'সমস্ত জীবনে মনে', 'পূর্ণকরি নিয়ে যাও চলে,', 'চিত্ত করি ভরপুর', 'নিত্য তারা দিক সুর', 'জনতার কঠোর কল্লোলে।', 'নবীন সংসারখানি', 'রচিতে হবে যে জানি', 'মাধুরীতে মিশায়ে কল্যাণ,', 'প্রেম দিয়ে প্রাণ দিয়ে', 'কাজ দিয়ে গান দিয়ে', 'ধৈর্য দিয়ে, দিয়ে তব ধ্যান, --', 'সে তব রচনা-মাঝে', 'সব ভাবনায় কাজে', 'তারা যেন উঠে রূপ ধরি,', 'তারা যেন দেয় আনি', 'তোমার বাণীতে বাণী', 'তোমার প্রাণেতে প্রাণ ভরি।', 'সুখী হও, সুখী রহো', 'পূর্ণ করো অহরহ', 'শুভকর্মে জীবনের ডালা,', 'পুণ্যসূত্রে দিনগুলি', 'প্রতিদিন গেঁথে তুলি', 'রচি লহো নৈবেদ্যের মালা।', 'সমুদ্রের পার হতে', 'পূর্বপবনের স্রোতে', "ছন্দের তরণীখানি ভ'রে", 'এ প্রভাতে আজি তোরি', 'পূর্ণতার দিন স্মরি', 'আশীর্বাদ পাঠাইনু তোরে।']
['শ্রীমতী অমিতা সেনের পরিণয় উপলক্ষে', 'মানুষের ইতিহাসে ফেনোচ্ছল উদ্বেল উদ্যম', 'গর্জি উঠে; অতীত তিমিরগর্ভ হতে তুরঙ্গম', 'তরঙ্গ ছুটিছে শূন্যে ; উন্মেষিছে মহাভবিষ্যৎ।', 'বর্তমান কালতটে অগ্নিগর্ভ অপূর্ব পর্বত', 'সদ্যোজাত মহিমায় উড়ায় উজ্জ্বল উত্তরীয়', 'নব সূর্যোদয়-পানে। যে-অদৃষ্ট, যে-অভাবনীয়', 'মানুষের ভাগ্যলিপি লিখিতেছে অজ্ঞাত অক্ষরে', 'দৃপ্ত বীরমূর্তি ধরি, দেখিয়াছি; তার কণ্ঠস্বরে', 'শুনেছি দীপকরাগে সৃষ্টিবাণী মরণবিজয়ী', 'প্রাণমন্ত্রে।', 'এই ক্ষুব্ধ যুগান্তর-মাঝে বৎসে অয়ি,', 'তোমারে হেরিনু বধূবেশে, নির্ঝরিণী নৃত্যশীলা,', 'সহসা মিলিছ সরোবরে, চটুল চঞ্চল লীলা', 'গভীরে করিছ মগ্ন; নির্ভয়ে নিখিল করি পণ', 'নবজীবনের সৃষ্টি-রহস্য করিছ উন্মোচন।', 'ইতিহাসবিধাতার ইন্দ্রজাল বিশ্বদুঃখসুখে', 'দেশে দেশে যে-বিস্ময় বিস্তারিছে বিরাট কৌতুকে', 'যুগে যুগে, নরনারীহৃদয়ের আকাশে আকাশে', 'এও সেই সৃষ্টিলীলা জ্যোতির্ময় বিশ্ব-ইতিহাসে।']
['শ্রীমতী ইন্দিরা মৈত্রের বিবাহ-উপলক্ষে', 'সেদিন উষার নববীণাঝংকারে', 'মেঘে মেঘে ঝরে সোনার সুরের কণা।', 'ধেয়ে চলেছিলে কৈশোরপরপারে', 'পাখিদুটি উন্মনা।', 'দখিন বাতাসে উধাও ওড়ার বেগে', 'অজানার মায়া রক্তে উঠিল জেগে', 'স্বপ্নের-ছায়া-ঢাকা।', 'সুরভবনের মিলনমন্ত্র লেগে', 'কবে দুজনের পাখায় ঠেকিল পাখা।', 'কেটেছিল দিন আকাশে হৃদয় পাতি', 'মেঘের রঙেতে রাঙায়ে দোঁহার ডানা।', 'আছিলে দুজনে অপারে ওড়ার সাথী,', 'কোথাও ছিল না মানা।', 'দূর হতে এই ধরণীর ছবিখানি', 'দোঁহার নয়নে অমৃত দিয়েছে আনি --', 'পুষ্পিত শ্যামলতা।', 'চারিদিক হতে বিরাটের মহাবাণী', 'শুনাল দোঁহারে ভাষার অতীত কথা।', 'মেঘলোকে সেই নীরব সম্মিলনী', 'বেদনা আনিল কী অনির্বচনীয়।', 'দোঁহার চিত্তে উচ্ছ্বসি উঠে ধ্বনি --', '"প্রিয়, ওগো মোর প্রিয়।\'', 'পাখার মিলন অসীমে দিয়েছে পাড়ি,', 'সুরের মিলনে সীমারূপ এল তারি,', 'এলে নামি ধরা-পানে।', 'কুলায়ে বসিলে অকূল শূন্য ছাড়ি,', 'পরানে পরানে গান মিলাইলে গানে।']
['শক্ত হল রোগ,', 'হপ্তা-পাঁচেক ছিল আমার ভোগ।', 'একটুকু যেই সুস্থ হলেম পরে', 'লোক ধরে না ঘরে,', 'ব্যামোর চেয়ে অনেক বেশি ঘটাল দুর্যোগ।', 'এল ভবেশ, এল পালিত, এল বন্ধু ঈশান,', 'এল পোলিটিশান,', 'এল গোকুল সংবাদপত্রের,', 'খবর রাখে সকল পাড়ার নাড়ীনক্ষত্রের।', 'কেউ-বা বলে "বদল করো হাওয়া\',', 'কেউ-বা বলে "ভালো ক\'রে করবে খাওয়াদাওয়া\'।', 'কেউ-বা বলে "মহেন্দ্র ডাক্তার', "এই ব্যামোতে তার মতো কেউ ওস্তাদ নেই আর'।", 'দেয়াল ঘেঁষে ওই যে সবার পাছে', 'সতীশ বসে আছে।', 'থাকে সে এই পাড়ায়,', 'চুলগুলো তার ঊর্ধ্বে তোলা পাঁচ আঙুলের নাড়ায়।', 'চোখে চশমা আঁটা,', 'এক কোণে তার ফেটে গেছে বাঁয়ের পরকলাটা।', 'গলার বোতাম খোলা', 'প্রশান্ত তার চাউনি ভাবে-ভোলা।', 'সর্বদা তার হাতে থাকে বাঁধানো এক খাতা,', 'হঠাৎ খুলে পাতা', 'লুকিয়ে লুকিয়ে কী-যে লেখে, হয়তো বা সে কবি,', 'কিম্বা আঁকে ছবি।', 'নবীন আমায় শোনায় কানে-কানে,', 'ওই ছেলেটার গোপন খবর নিশ্চিত সেই জানে --', 'যাকে বলে "স্পাই\',', 'সন্দেহ তার নাই।', 'আমি বলি, হবেও বা, ভক্তিসম নিরীহ ওই মুখে', 'খাতার কোণে রিপোর্ট করার খোরাক নিচ্ছে টুকে।', 'ও মানুষটা সত্যি যদি তেমনি হেয় হয়,', 'ঘৃণা করব, কেন করব ভয়।', 'এই বছরে বছরখানেক বেড়িয়ে নিলেম পাঞ্জাবে কাশ্মীরে।', 'এলেম যখন ফিরে;', 'এল গণেশ পলটু এল, এল নবীন পাল,', 'এল মাখনলাল।', 'হাতে একটা মোড়ক নিয়ে প্রণাম করলে পাঁচু,', 'মুখটা কাঁচুমাচু।', '"মনিব কোথায়\' শুধাই আমি তারে,', '"সতীশ কোথায় হাঁ রে।\'', 'নবীন বললে, "খবর পান নি তবে', 'দিন-পনেরো হবে', 'উপোস করে মারা গেল সোনার-টুকরো ছেলে', "নন্-ভায়োলেন্স প্রচার করে গেল যখন আলিপুরের জেলে।'", 'পাঁচু আমার হাতে দিল খাতা,', 'খুলে দেখি পাতার পরে পাতা--', 'দেশের কথা কী বলেছি তাই লিখেছে গভীর অনুরাগে,', 'পাঠিয়ে দিল জেলে যাবার আগে।', 'আজকে বসে বসে ভাবি, মুখের কথাগুলো', 'ঝরা পাতার মতোই তারা ধুলোয় হত ধুলো।', 'সেইগুলোকে সত্য করে বাঁচিয়ে রাখবে কি এ', 'মৃত্যুসুধার নিত্যপরশ দিয়ে।']
['"যেয়ো না, যেয়ো না\' বলি কারে ডাকে ব্যর্থ এ ক্রন্দন।', 'কোথা সে বন্ধন', 'অসীম যা করিবে সীমারে।', 'সংসার যাবারই বন্যা, তীব্রবেগে চলে পরপারে', 'এ পারের সব-কিছু রাশি রাশি নিঃশেষে ভাসায়ে,', 'কাঁদায়ে হাসায়ে।', 'অস্থির সত্তার রূপ ফুটে আর টুটে;', '"নয় নয়\' এই বাণী ফেনাইয়া মুখরিয়া উঠে', 'মহাকাল সমুদ্রের পরে।', 'সেই স্বরে', 'রুদ্রের ডম্বরুধ্বনি বাজে', 'অসীম অম্বর-মাঝে ট্ট', '"নয় নয় নয়\'।', 'ওরে মন, ছাড়ো লোভ, ছাড়ো শোক, ছাড়ো ভয়।', 'সৃষ্টি নদী, ধারা তারি নিরন্ত প্রলয়।', 'যাবে সব যাবে চলে তবু ভালোবাসি--', 'চমকে বিনাশ-মাঝে অস্তিত্বের হাসি', 'আনন্দের বেগে।', 'মরণের বীণাতারে উঠে জেগে', 'জীবনের গান;', 'নিরন্তর ধাবমান', 'চঞ্চল মাধুরী।', 'ক্ষণে ক্ষণে উঠে স্ফুরি', 'শাশ্বতের দীপশিখা', 'উজ্জ্বলিয়া মুহূর্তের মরীচিকা', 'অতল কান্নার স্রোত মাতার করুণ স্নেহ বয়,', 'প্রিয়ের হৃদয়বিনিময়।', 'বিলোপের রঙ্গভূমে বীরের বিপুল বীর্যমদ', 'ধরণীর সৌন্দর্যসম্পদ।', 'অসীমের দান', 'ক্ষণিকের করপুটে,তার পরিমাণ', 'সময়ের মাপে নহে।', 'কাল ব্যাপি রহে নাই রহে', 'তবু সে মহান;', 'যতক্ষণ আছে তারে মূল্য দাও পণ করি প্রাণ।', 'ধায় যবে বিদায়ের রথ', 'জয়ধ্বনি করি তারে ছেড়ে দাও পথ', 'আপনারে ভুলি।', 'যতটুকু ধূলি', 'আজ তুমি করি অধিকার', 'তার মাঝে কী রহে না, তুচ্ছ সে বিচার।', 'বিরাটের মাঝে', 'এক রূপে নাই হয়ে অন্য রূপে তাহাই বিরাজে।', 'ছেড়ে এসো আপনার অন্ধকূপ,', 'মুক্তাকাশে দেখো চেয়ে প্রলয়ের আনন্দস্বরূপ।', 'ওরে শোকাতুর, শেষে', 'শোকের বুদ্বুদ্ তোর অশোক-সমুদ্রে যাবে ভেসে?']
['তাকিয়ে দেখি পিছে', 'সেদিন ভালোবেসেছিলেম,', 'দিন না যেতেই হয়ে গেল মিছে।', 'বলার কথা পাই নি আমি খুঁজে,', 'আপনা হতে নেয় নি কেন বুঝে,', 'দেবার মতন এনেছিলেম কিছু,', 'ডালির থেকে পড়ে গেল নিচে।', 'ভরসা ছিল না যে,', 'তাই তো ভেবে দেখি নি হায়', 'কী ছিল তার হাসির দ্বিধা-মাঝে।', 'গোপন বীণা সুরেই ছিল বাঁধা,', 'ঝংকার তায় দিয়েছিল আধা,', 'সংশয়ে আজ তলিয়ে গেল কোথা,', 'পাব কি তায় দুঃখসাগর সিঁচে।', 'হায় রে গরবিনী,', 'বারেক তব করুণ চাহনিতে', 'ভীরুতা মোর লও নি কেন জিনি।', 'যে-মণিটি ছিল বুকের হারে', 'ফেলে দিলে কোন্ খেদে হায় তারে,', 'ব্যর্থ রাতের অশ্রুফোঁটার মালা', 'আজ তোমার ওই বক্ষে ঝলকিছে।']
['বিচার করিয়ো না।', 'যেখানে তুমি রয়েছ, সে তো', 'জগতে এক কোণা।', 'যেটুকু তব দৃষ্টি যায়', 'সেটুকু কতখানি,', 'যেটুকু শোন তাহার সাথে', 'মিশাও নিজবাণী।', 'মন্দ-ভালো সাদা ও কালো', 'রাখিছ ভাগে ভাগে।', 'সীমানা মিছে আঁকিয়া তোল', 'আপন-রচা দাগে।', 'সুরের বাঁশি যদি তোমার', 'মনের মাঝে থাকে,', 'চলিতে পথে আপন-মনে', 'জাগায়ে দাও তাকে।', 'গানের মাঝে তর্ক নাই,', 'কাজের নাই তাড়া।', 'যাহার খুশি চলিয়া যাবে,', 'যে খুশি দিবে সাড়া।', "হ'ক-না তারা কেহ-বা ভালো", 'কেহ-বা ভালো নয়,', 'এক পথেরি পথিক তারা', 'লহো এ পরিচয়।', 'বিচার করিয়ো না।', 'হায় রে হায়, সময় যায়,', 'বৃথা এ আলোচনা।', 'ফুলের বনে বেড়ার কোণে', 'হেরো অপরাজিতা', 'আকাশ হতে এনেছে বাণী,', 'মাটির সে যে মিতা।', 'ওই তো ঘাসে আষাঢ়মাসে', 'সবুজে লাগে বান, --', 'সকল ধরা ভরিয়া দিল', 'সহজ তার দান।', 'আপনা ভুলি সহজ সুখে', 'ভরুক তব হিয়া,', 'পথিক, তব পথের ধন', 'পথেরে যাও দিয়া।']
['আমি জানি', 'পুরাতন এই বইখানি। --', 'অপঠিত, তবু মোর ঘরে', 'আছে সমাদরে।', 'এর ছিন্ন পাতে পাতে তার', 'বাষ্পাকুল করুণার', 'স্পর্শ যেন রয়েছে বিলীন;', 'সে যে আজ হল কতদিন।', 'সরল দুখানি আঁখি ঢলোঢলো,', 'বেদনার আভাসেই করে ছলোছলো;', 'কালোপাড় শাড়িখানি মাথার উপর দিয়ে ফেরা,', 'দুটি হাত কঙ্কণে ও সান্ত্বনায় ঘেরা।', 'জনহীন দ্বিপ্রহরে', "এলোচুল মেলে দিয়ে বালিশের 'পরে,", 'এই বই তুলে নিয়ে বুকে', 'একমনে স্নিগ্ধমুখে', 'বিচ্ছেদকাহিনী যায় পড়ে।', 'জানালা-বাহিরে শূন্যে ওড়ে', 'পায়রার ঝাঁক,', 'গলি হতে দিয়ে যায় ডাক', 'ফেরিওলা,', "পাপোশের 'পরে ভোলা", 'ভক্ত সে কুকুর', 'ঘুমিয়ে ঘুমিয়ে স্বপ্নে ছাড়ে আর্তসুর।', 'সময়ের হয়ে যায় ভুল;', 'গলির ও পারে স্কুল,', 'সেথা হতে বাজে যবে', 'কাংস্যরবে', 'ছুটির ঘণ্টার ধ্বনি,', 'দীর্ঘশ্বাস ফেলিয়া তখনি', 'তাড়াতাড়ি', 'ওঠে সে শয়ন ছাড়ি,', 'গৃহকার্যে চলে যায় সচকিতে', 'বইখানি রেখে কুলুঙ্গিতে।', 'অন্তঃপুর হতে অন্তঃপুরে', 'এই বই ফিরিয়াছে দূর হতে দূরে।', 'ঘরে ঘরে গ্রামে গ্রামে', 'খ্যাতি এর ব্যাপিয়াছে দক্ষিণে ও বামে।', 'তার পরে গেল সেই কাল,', 'ছিঁড়ে দিয়ে চলে গেল আপন সৃষ্টির মায়াজাল।', 'এ লজ্জিত বই', 'কোনো ঘরে স্থান এর কই।', 'নবীন পাঠক আজ বসি কেদারায়', 'ভেবে নাহি পায়', 'এ লেখাও কোন্ মন্ত্রে করেছিল জয়', 'সেদিনের অসংখ্য হৃদয়।', 'জানালা-বাহিরে নিচে ট্রাম যায় চলি।', 'প্রশস্ত হয়েছে গলি।', 'চলে গেছে ফেরিওলা, সে পসরা তার', 'বিকায় না আর।', 'ডাক তার ক্লান্ত সুরে', 'দূর হতে মিলাইল দূরে।', 'বেলা চলে গেল কোন্ ক্ষণে,', 'বাজিল ছুটির ঘণ্টা ও পাড়ার সুদূর প্রাঙ্গণে।']
['আবার জাগিনু আমি। রাত্রি হল ক্ষয়।', 'পাপড়ি মেলিল বিশ্ব। এই তো বিস্ময়', 'অন্তহীন।', 'ডুবে গেছে কত মহাদেশ,', 'নিবে গেছে কত তারা, হয়েছে নিঃশেষ', 'কত যুগ যুগান্তর। বিশ্বজয়ী বীর', 'নিজেরে বিলুপ্ত করি শুধু কাহিনীর', 'বাক্যপ্রান্তে আছে ছায়াপ্রায়। কত জাতি', 'কীর্তিস্তম্ভ রক্তপঙ্কে তুলেছিল গাঁথি', 'মিটাতে ধূলির মহাক্ষুধা। সে-বিরাট', 'ধ্বংসধারা-মাঝে আজি আমার ললাট', 'পেল অরুণের টিকা আরো একদিন', 'নিদ্রাশেষে, এই তো বিস্ময় অন্তহীন।', 'আজ আমি নিখিলের জ্যোতিষ্কসভাতে', 'রয়েছি দাঁড়ায়ে। আছি হিমাদ্রির সাথে', 'আছি সপ্তর্ষির সাথে, আছি যেথা সমুদ্রের', 'তরঙ্গে ভঙ্গিয়া উঠে উন্মত্ত রুদ্রের', 'অট্টহাস্যে নাট্যলীলা। এ বনস্পতির', 'বল্কলে স্বাক্ষর আছে বহু শতাব্দীর,', 'কত রাজমুকুটেরে দেখিল খসিতে।', 'তারি ছায়াতলে আমি পেয়েছি বসিতে', 'আরো একদিন --', 'জানি এ দিনের মাঝে', 'কালের অদৃশ্য চক্র শব্দহীন বাজে।']
['হাটের ভিড়ের দিকে চেয়ে দেখি,', 'হাজার হাজার মুখ হাজার হাজার ইতিহাস', 'ঢাকা দিয়ে আসে যায় দিনের আলোয়', 'রাতের আঁধারে।', 'সব কথা তার', 'কোনো কালে জানবে না কেউ,', 'নিজেও জানে না কোনো লোক।', 'মুখর আলাপ তার, উচ্চস্বরে কত আলোচনা,', 'তারি অন্তস্তলে', 'বিচিত্র বিপুল', 'স্মৃতিবিস্মৃতির সৃষ্টিরাশি।', 'সেখানে তো শব্দ নেই আলো নেই,', 'বাইরের দৃষ্টি নেই,', 'প্রবেশের পথ নেই কারো।', 'সংখ্যাহীন মানুষের', 'এই যে প্রচ্ছন্ন বাণী, অশ্রুত কাহিনী', 'কোন্ আদিকাল হতে', 'অন্তঃশীল অগণ্য ধারায়', 'আঁধার মৃত্যুর মাঝে মেশে রাত্রিদিন,', 'কী হল তাদের,', 'কী এদের কাজ।', 'হে প্রিয়, তোমার যতটুকু', 'দেখেছি শুনেছি', "জেনেছি, পেয়েছি স্পর্শ করি' --", 'তার বহুশতগুণ অদৃশ্য অশ্রুত', 'রহস্য কিসের জন্য বন্ধ হয়ে আছে,', 'কার অপেক্ষায়।', 'সে নিরালা ভবনের', 'কুলুপ তোমার কাছে নেই।', 'কার কাছে আছে তবে।', 'কে মহা-অপরিচিত যার অগোচর সভাতলে', 'হে চেনা-অপরিচিত, তোমার আসন?', 'সেই কি সবার চেয়ে জানে', 'আমাদের অন্তরের অজানারে।', 'সবার চেয়ে কি বড়ো তার ভালোবাসা', 'যার শুভদৃষ্টি-কাছে', 'অব্যক্ত করেছে অবগুণ্ঠন মোচন।']
['যে বোবা দুঃখের ভার', 'ওরে দুঃখী, বহিতেছ, তার কোনো নেই প্রতিকার।', 'সহায় কোথাও নাই, ব্যর্থ প্রার্থনায়', 'চিত্তদৈন্য শুধু বেড়ে যায়।', 'ওরে বোবা মাটি,', 'বক্ষ তোর যায় না তো ফাটি', 'বহিয়া বিশ্বের বোঝা দুঃখবেদনার', 'বক্ষে আপনার', 'বহু যুগ ধরে।', 'বোবা গাছ ওরে,', 'সহজে বহিস শিরে বৈশাখের নির্দয় দাহন, --', 'তুই সর্বসহিষ্ণু বাহন', 'শ্রাবণের', 'বিশ্বব্যাপী প্লাবনের।', 'তাই মনে ভাবি,', 'যাবে নাবি', 'সর্ব দুঃখ সন্তাপ নিঃশেষে', 'উদার মাটির বক্ষোদেশে,', 'গভীর শীতল', 'যার স্তব্ধ অন্ধকার তল', 'কালের মথিত বিষ নিরন্তর নিতেছে সংহরি।', "সেই বিলুপ্তির 'পরে দিবাবিভাবরী", 'দুলিছে শ্যামল তৃণস্তর', 'নিঃশব্দ সুন্দর।', 'শতাব্দীর সব ক্ষতি সব মৃত্যুক্ষত', 'যেখানে একান্ত অপগত', 'সেইখানে বনস্পতি প্রশান্ত গম্ভীর', 'সূর্যোদয়-পানে তোলে শির,', 'পুষ্প তার পত্রপুটে', 'শোভা পায় ধরিত্রীর মহিমামুকুটে।', 'বোবা মাটি, বোবা তরুদল,', 'ধৈর্যহারা মানুষের বিশ্বের দুঃসহ কোলাহল', 'স্তব্ধতায় মিলাইছ প্রতি মুহূর্তেই, --', 'নির্বাক সান্ত্বনা সেই', 'তোমাদের শান্তরূপে দেখিলাম,', 'করিনু প্রণাম।', 'দেখিলাম সব ব্যথা প্রতিক্ষণে লইতেছে জিনি', 'সুন্দরের ভৈরবী রাগিণী', 'সর্ব অবসানে', 'শব্দহীন গানে।']
['ছিলাম নিদ্রাগত,', 'সহসা আর্তবিলাপে কাঁদিল', 'রজনী ঝঞ্ঝাহত।', 'জাগিয়া দেখিনু পাশে', 'কচি মুখখানি সুখনিদ্রায়', 'ঘুমায়ে ঘুমায়ে হাসে।', "সংসার-'পরে এই বিশ্বাস", 'দৃঢ় বাঁধা স্নেহডোরে', "বজ্র-আঘাতে ভাঙে তা কেমন ক'রে।", 'সৈন্যবাহিনী বিজয়কাহিনী', 'লিখে ইতিহাস জুড়ে।', 'শক্তিদম্ভ জয়স্তম্ভ', 'তুলিছে আকাশ ফুঁড়ে।', 'সম্পদসমারোহ', 'গগনে গগনে ব্যাপিয়া চলেছে', 'স্বর্ণমরীচিমোহ।', 'সেথায় আঘাতসংঘাতবেগে', 'ভাঙাচোরা যত হোক', 'তার লাগি বৃথা শোক।', 'কিন্তু হেথায় কিছু তো চাহে নি এরা।', 'এদের বাসাটি ধরণীর কোণে', 'ছোটো-ইচ্ছায় ঘেরা।', 'যেমন সহজে পাখির কুলায়', 'মৃদুকণ্ঠের গীতে', 'নিভৃত ছায়ায় ভরা থাকে মাধুরীতে।', "হে রুদ্র, কেন তারো 'পরে বাণ হানো,", 'কেন তুমি নাহি জানো', 'নির্ভয়ে ওরা তোমারে বেসেছে ভালো,', 'বিস্মিত চোখে তোমারি ভুবনে', 'দেখেছে তোমার আলো।']
['যবনিকা-অন্তরালে মর্ত্য পৃথিবীতে', 'ঢাকাপড়া এই মন। আভাসে ইঙ্গিতে', 'প্রমাণে ও অনুমানে আলোতে আঁধারে', 'ভাঙা খণ্ড জুড়ে সে যে দেখেছে আমারে', 'মিলায়ে তাহার সাথে নিজ অভিরুচি', 'আশা তৃষা। বার বার ফেলেছিল মুছি', 'রেখা তার; মাঝে-মাঝে করিয়া সংস্কার', 'দেখেছে নূতন করে মোরে। কতবার', 'ঘটেছে সংশয়। এই-যে সত্যে ও ভুলে', 'রচিত আমার মূর্তি, সংসারের কূলে', 'এ নিয়ে সে এতদিন কাটায়েছে বেলা।', 'এরে ভালোবেসেছিল, এরে নিয়ে খেলা', 'সাঙ্গ করে চলে গেছে।', 'বসে একা ঘরে', 'মনে-মনে ভাবিতেছি আজ, -- লোকান্তরে', 'যদি তার দিব্য আঁখি মায়ামুক্ত হয়', 'অকস্মাৎ, পাবে যার নব পরিচয়', 'সে কি আমি। স্পষ্ট তারে জানুক যতই', 'তবু যে অস্পষ্ট ছিল তাহারি মতোই', 'এরে কি আপনি রচি বাসিবে সে ভালো।', 'হায় রে মানুষ এ যে। পরিপূর্ণ আলো', 'সে তো প্রলয়ের তরে, সৃষ্টির চাতুরী', 'ছায়াতে আলোতে নিত্য করে লুকোচুরি।', 'সে মায়াতে বেঁধেছিনু মর্ত্যে মোরা দোঁহে', 'আমাদের খেলাঘর, অপূর্ণের মোহে', 'মুগ্ধ ছিনু, মর্ত্যপাত্রে পেয়েছি অমৃত।', 'পূর্ণতা নির্মম সে যে স্তব্ধ অনাবৃত।']
['দূর হতে ভেবেছিনু মনে', 'দুর্জয় নির্দয় তুমি, কাঁপে পৃথ্বী তোমার শাসনে।', 'তুমি বিভীষিকা,', 'দুঃখীর বিদীর্ণ বক্ষে জ্বলে তব লেলিহান শিখা।', 'দক্ষিণ হাতের শেল উঠেছে ঝড়ের মেঘ-পানে,', 'সেথা হতে বজ্র টেনে আনে।', 'ভয়ে ভয়ে এসেছিনু দুরুদুরু বুকে', 'তোমার সম্মুখে', 'তোমার ভ্রূকুটিভঙ্গে তরঙ্গিল আসন্ন উৎপাত, --', 'নামিল আঘাত।', 'পাঁজর উঠিল কেঁপে,', 'বক্ষে হাত চেপে', 'শুধালেম, "আরো কিছু আছে নাকি,', 'আছে বাকি', "শেষ বজ্রপাত?'", 'নামিল আঘাত।', 'এইমাত্র?  আর কিছু নয়?', 'ভেঙে গেল ভয়।', 'যখন উদ্যত ছিল তোমার অশনি', "তোমারে আমার চেয়ে বড়ো ব'লে নিয়েছিনু গনি।", 'তোমার আঘাত-সাথে নেমে এলে তুমি', 'যেথা মোর আপনার ভূমি।', 'ছোটো হয়ে গেছ আজ।', 'আমার টুটিল সব লাজ।', 'যত বড়ো হও,', 'তুমি তো মৃত্যুর চেয়ে বড়ো নও।', 'আমি মৃত্যু-চেয়ে বড়ো এই শেষ কথা বলে', 'যাব আমি চলে।']
['সরে যা, ছেড়ে দে পথ,', 'দুর্ভর সংশয়ে ভারী তোর মন পাথরের পারা।', 'হালকা প্রাণের ধারা', 'দিকে দিকে ওই ছুটে চলে', 'কলকোলাহলে', 'দুরন্ত আনন্দভরে।', 'ওরাই যে লঘু করে', 'অতীতের পুরাতন বোঝা।', 'ওরাই তো করে দেয় সোজা', 'সংসারের বক্র ভঙ্গি চঞ্চল সংঘাতে।', 'ওদের চরণপাতে', 'জটিল জালের গ্রন্থি যত', 'হয় অপগত।', 'মলিনতা দেয় মেজে,', 'শ্রান্তি দূর করে ওরা ক্লান্তিহীন তেজে।', 'ওরা সব মেঘের মতন', 'প্রভাতকিরণপায়ী, -- সিন্ধুর তরঙ্গ অগনন,', 'ওরা যেন দিশাহারা হাওয়ার উৎসাহ,', 'মাটির হৃদয়জয়ী নিরন্তর তরুর প্রবাহ;', 'প্রাচীনরজনীপ্রান্তে ওরা সবে প্রথম আলোক।', 'ওরা শিশু, বালিকা বালক,', 'ওরা নারী তারুণ্যে উচ্ছল।', 'ওরা যে নির্ভীক বীরদল', 'যৌবনের দুঃসাহসে বিপদের দুর্গ হানে,', 'সম্পদেরে উদ্ধারিয়া আনে।', 'পায়ের শৃঙ্খল ওরা চলে ঝংকারিয়া', 'অন্তরে প্রবল মুক্তি নিয়া।', 'আগামী কালের লাগি নাই চিন্তা, নাই মনে ভয়,', 'আগামী কালেরে করে জয়।', 'চলেছে চলেছে ওরা চারি দিক হতে', 'আঁধারে আলোতে,', 'সম্মুখের পানে', 'অজ্ঞাতের টানে।', 'তুই সরে যা রে', 'ওরে ভীরু, ভারাতুর সংশয়ের ভারে।']
['যে কাল হরিয়া লয় ধন', 'সেই কাল করিছে হরণ', 'সে ধনের ক্ষতি।', 'তাই বসুমতী', 'নিত্য আছে বসুন্ধরা।', 'একে একে পাখি যায়, গানের পসরা।', 'কোথাও না হয় শূন্য,', 'আঘাতের অন্ত নেই, তবুও অক্ষুণ্ন', 'বিপুল সংসার।', 'দুঃখ শুধু তোমার আমার', 'নিমেষের বেড়া-ঘেরা এখানে ওখানে।', 'সে বেড়া পারায়ে তাহা পৌঁছায় না নিখিলের পানে।', 'ওরে তুমি, ওরে আমি,', 'যেখানে তোদের যাত্রা একদিন যাবে থামি', 'সেখানে দেখিতে পাবি ধন আর ক্ষতি', 'তরঙ্গের ওঠা নামা,একই খেলা, একই তার গতি।', 'কান্না আর হাসি', 'এক বীণাতন্ত্রীতারে একই গান উঠিছে উচ্ছ্বাসি,', 'একই শমে এসে', 'মহামৌনে মিলে যায় শেষে।', 'তোমার হৃদয়তাপ', 'তোমার বিলাপ', 'চাপা থাক্ আপনার ক্ষুদ্রতার তলে।', 'যেইখানে লোকযাত্রা চলে', 'সেখানে সবার সাথে নির্বিকার চলো একসারে,', 'দেখা দাও শান্তিসৌম্য আপনারে --', 'যে-শান্তি মৃত্যুর প্রান্তে বৈরাগ্যে নিভৃত,', 'আত্মসমাহিত;', 'দিবসের যত', 'ধূলিচিহ্ন, যত কিছু ক্ষত', 'লুপ্ত হল যে শান্তির অন্তিম তিমিরে;', 'সংসারের শেষ তীরে', 'সপ্তর্ষির ধ্যানপুণ্য রাতে', 'হারায় যে শান্তিসিন্ধু আপনারি অন্ত আপনাতে;', 'যে শান্তি নিবিড় প্রেমে', 'স্তব্ধ আছে থেমে,', 'যে-প্রেম শরীরমন অতিক্রম করিয়া সুদূরে', 'একান্ত মধুরে', 'লভিয়াছে আপনার চরম বিস্মৃতি।', 'সে পরম শান্তি-মাঝে হোক তব অচঞ্চল স্থিতি।']
['তোমারে দিব না দোষ। জানি মোর ভাগ্যের ভ্রূকুটি,', 'ক্ষুদ্র এই সংসারের যত ক্ষত, যত তার ত্রুটি,', 'যত ব্যথা আঘাত করিছে তব পরম সত্তারে', 'অহরহ। জানি যে তুমি তো নাই ছাড়ায়ে আমারে', 'নির্লিপ্ত সুদূর স্বর্গে। আমি মোর তোমাতে বিরাজে;', 'দেওয়া-নেওয়া নিরন্তর প্রবাহিত তুমি-আমি-মাঝে', 'দুর্গম বাধারে অতিক্রমি। আমার সকল ভার', "রাত্রিদিন রয়েছে তোমারি 'পরে, আমার সংসার", 'সে শুধু আমারি নহে। তাই ভাবি এই ভার মোর', 'যেন লঘু করি নিজবলে, জটিল বন্ধনডোর', 'একে একে ছিন্ন করি যেন, মিলিয়া সহজ মিলে', 'দ্বন্দ্বহীন বন্ধহীন বিচরণ করি এ নিখিলে', 'না চেয়ে আপনা-পানে। অশান্তিরে করি দিলে দূর', 'তোমাতে আমাতে মিলি ধ্বনিয়া উঠিবে এক সুর।']
['এসেছি সুদূর কাল থেকে।', 'তোমাদের কালে', 'পৌঁছলেম যে সময়ে', 'তখন আমার সঙ্গী নেই।', 'ঘাটে ঘাটে কে কোথায় নেবে গেছে।', 'ছোটো ছোটো চেনা সুখ যত,', 'প্রাণের উপকরণ,', 'দিনের রাতের মুষ্টিদান', 'এসেছি নিঃশেষ করে বহুদূর পারে।', 'এ জীবনে পা দিয়েছি প্রথম যে কালে', "সে কালের 'পরে অধিকার", 'দৃঢ় হয়েছিল দিনে দিনে', 'ভাবে ও ভাষায়', 'কাজে ও ইঙ্গিতে,', 'প্রণয়ের প্রাত্যহিক দেনাপাওনায়।', 'হেসে খেলে কোনোমতে সকলের সঙ্গে বেঁচে থাকা,', 'লোকযাত্রারথে', 'কিছু কিছু গতিবেগ দেওয়া,', 'শুধু উপস্থিত থেকে প্রাণের আসরে', 'ভিড় জমা করা,', 'এই তো যথেষ্ট ছিল।', 'আজ তোমাদের কালে', 'প্রবাসী অপরিচিত আমি।', 'আমাদের ভাষার ইশারা', 'নিয়েছে নূতন অর্থ তোমাদের মুখে।', 'ঋতুর বদল হয়ে গেছে, --', "বাতাসের উলটো-পালটা ঘ'টে", 'প্রকৃতির হল বর্ণভেদ।', 'ছোটো ছোটো বৈষম্যের দল', 'দেয় ঠেলা,', 'করে হাসাহাসি।', 'রুচি আশা অভিলাষ', 'যা মিশিয়ে জীবনের স্বাদ,', 'তার হল রসবিপর্যয়।', 'আমাদের সেকালকে যে সঙ্গ দিয়েছি', 'যতই সামান্য হোক মূল্য তার', 'তবু সেই সঙ্গসূত্রে গাঁথা হয়ে মানুষে মানুষে', 'রচেছিল যুগের স্বরূপ, --', 'আমার সে সঙ্গ আজ', 'মেলে না যে তোমাদের প্রত্যহের মাপে।', 'কালের নৈবেদ্যে লাগে যে-সকল আধুনিক ফুল', 'আমার বাগানে ফোটে না সে।', 'তোমাদের যে বাসার কোণে থাকি', 'তার খাজনার কড়ি হাতে নেই।', 'তাই তো আমাকে দিতে হবে', 'বড়ো কিছু দান', 'দানের একান্ত দুঃসাহসে।', 'উপস্থিত কালের যা দাবি', 'মিটাবার জন্যে সে তো নয়,', 'তাই যদি সেই দান তোমাদের রুচিতে না লাগে,', 'তবে তার বিচার সে পরে হবে।', 'তবু যা সম্বল আছে তাই দিয়ে', 'একালের ঋণ শোধ করে অবশেষে', 'ঋণী তারে রেখে যাই যেন।', 'যা আমার লাভক্ষতি হতে বড়ো,', 'যা আমার সুখদুঃখ হতে বেশি--', 'তাই যেন শেষ করে দিয়ে চলে যাই', 'স্তুতি নিন্দা হিসাবের অপেক্ষা না রেখে।']
['হে জরতী,', 'অন্তরে আমার', 'দেখেছি তোমার ছবি।', 'অবসানরজনীতে দীপবর্তিকার', 'স্থিরশিখা আলোকের আভা', 'অধরে ললাটে -- শুভ্র কেশে।', 'দিগন্তে প্রণামনত শান্ত-আলো প্রত্যুষের তারা', 'মুক্ত বাতায়ন থেকে', 'পড়েছে নিমেষহীন নয়নে তোমার।', 'সন্ধ্যাবেলা', 'মল্লিকার মালা ছিল গলে', 'গন্ধ তার ক্ষীণ হয়ে', 'বাতাসকে করুণ করেছে --', 'উৎসবশেষের যেন অবসন্ন অঙ্গুলির', 'বীণাগুঞ্জরণ।', 'শিশিরমন্থর বায়ু,', 'অশথের শাখা অকম্পিত।', 'অদূরে নদীর শীর্ণ স্বচ্ছ ধারা কলশব্দহীন,', 'বালুতটপ্রান্তে চলে ধীরে', 'শূন্যগৃহ-পানে', 'ক্লান্তগতি বিরহিণী বধূর মতন।', 'হে জরতী মহাশ্বেতা,', 'দেখেছি তোমাকে', 'জীবনের শারদ অম্বরে', 'বৃষ্টিরিক্ত শুচিশুক্ল লঘু স্বচ্ছ মেঘে।', 'নিয়ে শস্যে ভরা খেত দিকে দিকে,', 'নদী ভরা কূলে কূলে,', 'পূর্ণতার স্তব্ধতায় বসুন্ধরা স্নিগ্ধ সুগম্ভীর।', 'হে জরতী, দেখেছি তোমাকে', 'সত্তার অন্তিম তটে,', 'যেখানে কালের কোলাহল', 'প্রতিক্ষণে ডুবিছে অতলে।', 'নিস্তরঙ্গ সেই সিন্ধুনীরে', "তীর্থস্নান ক'রি", 'রাত্রির নিকষকৃষ্ণ শিলাবেদিমূলে', 'এলোচুলে করিছ প্রণাম', 'পরিপূর্ণ সমাপ্তিরে।', 'চঞ্চলের অন্তরালে অচঞ্চল যে শান্ত মহিমা', 'চিরন্তন,', 'চরম প্রসাদ তার', 'নামিল তোমার নম্র শিরে', 'মানসসরোবরের অগাধ সলিলে', 'অস্তগত তপনের সর্বশেষ আলোর মতন।']
['বহু লক্ষ বর্ষ ধরে জ্বলে তারা,', 'ধাবমান অন্ধকার কালস্রোতে', 'অগ্নির আবর্ত ঘুরে ওঠে।', 'সেই স্রোতে এ ধরণী মাটির বুদ্বুদ্;', 'তারি মধ্যে এই প্রাণ', 'অণুতম কালে', 'কণাতম শিখা লয়ে', 'অসীমের করে সে আরতি।', 'সে না হলে বিরাটের নিখিলমন্দিরে', 'উঠত না শঙ্খধ্বনি,', 'মিলত না যাত্রী কোনোজন,', 'আলোকের সামমন্ত্র ভাষাহীন হয়ে', 'রইত নীরব।']
['তখন বয়স সাত।', 'মুখচোরা ছেলে,', 'একা একা আপনারি সঙ্গে হত কথা।', 'মেঝে বসে', 'ঘরের গরাদেখানা ধরে', 'বাইরের দিকে চেয়ে চেয়ে', 'বয়ে যেত বেলা।', 'দূরে থেকে মাঝে-মাঝে ঢঙ ঢঙ করে', 'বাজত ঘণ্টার ধ্বনি,', 'শোনা যেত রাস্তা থেকে সইসের হাঁক।', 'হাঁসগুলো কলরবে ছুটে এসে নামত পুকুরে।', 'ও পাড়ার তেলকলে বাঁশি ডাক দিত।', 'গলির মোড়ের কাছে দত্তদের বাড়ি,', 'কাকাতুয়া মাঝে-মাঝে উঠত চীৎকার করে ডেকে।', 'একটা বাতাবিলেবু, একটা অশথ,', 'একটা কয়েতবেল, একজোড়া নারকেলগাছ,', 'তারাই আমার ছিল সাথী।', 'আকাশে তাদের ছুটি অহরহ,', 'মনে-মনে সে ছুটি আমার।', 'আপনারি ছায়া নিয়ে', 'আপনার সঙ্গে যে খেলাতে', 'তাদের কাটত দিন', 'সে আমারি খেলা।', 'তারা চিরশিশু', 'আমার সমবয়সী।', 'আষাঢ়ে বৃষ্টির ছাঁটে, বাদল-হাওয়ায়,', 'দীর্ঘ দিন অকারণে', 'তারা যা করেছে কলরব,', 'আমার বালকভাষা', 'হো হা শব্দ করে', 'করেছিল তারি অনুবাদ।', 'তার পরে একদিন যখন আমার', 'বয়স পঁচিশ হবে,', 'বিরহের ছায়াম্লান বৈকালেতে', 'ওই জানালায়', 'বিজনে কেটেছে বেলা।', 'অশথের কম্পমান পাতায় পাতায়', 'যৌবনের চঞ্চল প্রত্যাশা', 'পেয়েছে আপন সাড়া।', 'সকরুণ মূলতানে গুন্ গুন্ গেয়েছি যে গান', 'রৌদ্রে-ঝিলিমিলি সেই নারকেলডালে', 'কেঁপেছিল তারি সুর।', 'বাতাবিফুলের গন্ধ ঘুমভাঙা সাথীহারা রাতে', 'এনেছে আমার প্রাণে', 'দূর শয্যাতল থেকে', 'সিক্ত আঁখি আর কার উৎকণ্ঠিত বেদনার বাণী।', 'সেদিন সে গাছগুলি', 'বিচ্ছেদে মিলনে ছিল যৌবনের বয়স্য আমার।', 'তার পরে অনেক বৎসর গেল', 'আরবার একা আমি।', 'সেদিনের সঙ্গী যারা', 'কখন চিরদিনের অন্তরালে তারা গেছে সরে।', 'আবার আরেকবার জানলাতে', 'বসে আছি আকাশে তাকিয়ে।', 'আজ দেখি সে অশ্বত্থ, সেই নারকেল', 'সনাতন তপস্বীর মতো।', 'আদিম প্রাণের', 'যে বাণী প্রাচীনতম', 'তাই উচ্চারিত রাত্রিদিন', 'উচ্ছ্বসিত পল্লবে পল্লবে।', 'সকল পথের আরম্ভেতে', 'সকল পথের শেষে', 'পুরাতন যে নিঃশব্দ মহাশান্তি স্তব্ধ হয়ে আছে,', 'নিরাসক্ত নির্বিচল সেই শান্তি-সাধনার', 'মন্ত্র ওরা প্রতিক্ষণে দিয়েছে আমার কানে-কানে।']
['আমার ঘরের সম্মুখেই', 'পাকে পাকে জড়িয়ে শিমূলগাছে', 'উঠেছে মালতীলতা।', 'আষাঢ়ের রসস্পর্শ', 'লেগেছে অন্তরে তার।', 'সবুজ তরঙ্গগুলি হয়েছে উজ্জ্বল', 'পল্লবের চিক্কণ হিল্লোলে।', 'বাদলের ফাঁকে ফাঁকে মেঘচ্যুত রৌদ্র এসে', 'ছোঁয়ায় সোনার-কাঠি অঙ্গে তার,', 'মজ্জায় কাঁপন লাগে,', 'শিকড়ে শিকড়ে বাজে আগমনী।', 'যেন কত-কী-যে কথা নীরবে উৎসুক হয়ে থাকে', 'শাখাপ্রশাখায়।', 'এই মৌনমুখরতা', 'সারারাত্রি অন্ধকারে', 'ফুলের বাণীতে হয় উচ্ছ্বসিত,', 'ভোরের বাতাসে উড়ে পড়ে।', 'আমি একা বসে বসে ভাবি', 'সকালের কচি আলো দিয়ে রাঙা', 'ভাঙা ভাঙা মেঘের সমুখে;', 'বৃষ্টিধোওয়া মধ্যাহ্নের', 'গোরু-চরা মাঠের উপর আঁখি রেখে,', 'নিবিড় বর্ষণে আর্ত', 'শ্রাবণের আর্দ্র অন্ধকার রাতে;', 'নানা কথা ভিড় করে আসে', 'গহন মনের পথে,', 'বিবিধ রঙের সাজ,', 'বিবিধ ভঙ্গিতে আসাযাওয়া, --', 'অন্তরে আমার যেন', 'ছুটির দিনের কোলাহলে', 'কথাগুলো মেতেছে খেলায়।', 'তবুও যখন তুমি আমার আঙিনা দিয়ে যাও', 'ডেকে আনি, কথা পাই নে তো।', 'কখনো যদি বা ভুলে কাছে আস', 'বোবা হয়ে থাকি।', 'অবারিত সহজ আলাপে', 'সহজ হাসিতে', 'হল না তোমার অভ্যর্থনা।', 'অবশেষে ব্যর্থতার লজ্জায় হৃদয় ভরে দিয়ে', 'তুমি চলে যাও ,', 'তখন নির্জন অন্ধকারে', 'ফুটে ওঠে ছন্দে-গাঁথা সুরে-ভরা বাণী;', 'পথে তারা উড়ে পড়ে-', 'যার খুশি সাজি ভরে নিয়ে চলে যায়।']
['সোঁদালের ডালের ডগায়', 'মাঝে মাঝে পোকাধরা পাতাগুলি', 'কুঁকড়ে গিয়েছে ;', 'বিলিতি নিমের', 'বাকলে লেগেছে উই;', 'কুরচির গুঁড়িটাতে পড়েছে ছুরির ক্ষত,', 'কে নিয়েছে ছাল কেটে;', 'চারা অশোকের', 'নীচেকার দুয়েকটা ডালে', 'শুকিয়ে পাতার আগা কালো হয়ে গেছে।', 'কত ক্ষত, কত ছোটো মলিন লাঞ্ছনা,', 'তারি মাঝে অরণ্যের অক্ষুণ্ন মর্যাদা', 'শ্যামল সম্পদে', 'তুলেছে আকাশ-পানে পরিপূর্ণ পূজার অঞ্জলি।', 'কদর্যের কদাঘাতে', 'দিয়ে যায় কালিমার মসীরেখা,', "সে সকলি অধঃসাৎ ক'রে", 'শান্ত প্রসন্নতা', 'ধরণীরে ধন্য করে পূর্ণের প্রকাশে।', 'ফুটিয়েছে ফুল সে যে,', 'ফলিয়েছে ফলভার,', 'বিছিয়েছে ছায়া-আস্তরণ,', 'পাখিরে দিয়েছে বাসা,', 'মৌমাছিরে জুগিয়েছে মধু,', 'বাজিয়েছে পল্লবমর্মর।', 'পেয়েছে সে প্রভাতের পুণ্য আলো,', 'শ্রাবণের অভিষেক,', 'বসন্তের বাতাসের আনন্দমিতালি,--', 'পেয়েছে সে ধরণীর প্রাণরস,', 'সুগভীর সুবিপুল আয়ু,', 'পেয়েছে সে আকাশের নিত্য আশীর্বাদ।', 'পেয়েছে সে কীটের দংশন।']
['বিদ্রূপবাণ উদ্যত করি', 'এসেছিল সংসার,', 'নাগাল পেল না তার।', 'আপনার মাঝে আছে সে অনেক দূরে।', 'শান্ত মনের স্তব্ধ গহনে', 'ধ্যানের বীণার সুরে', 'রেখেছে তাহারে ঘিরি।', 'হৃদয়ে তাহার উচ্চ উদয়গিরি।', 'সেথা অন্তরলোকে', 'সিন্ধুপারের প্রভাত-আলোক', 'জ্বলিছে তাহার চোখে।', 'সে আলোকে এই বিশ্বের রূপ', 'অপরূপ হয়ে জাগে।', 'তার দৃষ্টির আগে', 'বিরূপ বিকল খণ্ডিত যত-কিছু', 'বিদ্রোহ ছেড়ে বিরাটের পায়ে', 'করে এসে মাথা নিচু।', "সিন্ধুতীরের শৈলতটের 'পরে", 'হিংসামুখর তরঙ্গদল', 'যতই আঘাত করে ,--', 'কঠোর বিরোধ রচি তুলে তত', 'অতলের মহালীলা,', 'ফেনিল নৃত্যে দামামা বাজায় শিলা।', 'হে শান্ত, তুমি অশান্তিরেই', 'মহিমা করিছ দান।', 'গর্জন এসে তোমার মাঝারে', 'হল ভৈরব গান।', 'তোমার চোখের গভীর আলোকে', 'অপমান হল গত', 'সন্ধ্যামেঘের তিমিররন্ধ্রে', 'দীপ্ত রবির মতো।']
['প্রভু, তুমি পূজনীয়। আমার কী জাত,', 'জান তাহা হে জীবননাথ।', 'তবুও সবার দ্বার ঠেলে', 'কেন এলে', 'কোন্ দুখে', 'আমার সম্মুখে।', 'ভরা ঘট লয়ে কাঁখে', 'মাঠের পথের বাঁকে বাঁকে', 'তীব্র দ্বিপ্রহরে', 'আসিতেছিলাম ধেয়ে আপনার ঘরে --', 'চাহিলে তৃষ্ণার বারি।', 'আমি হীন নারী', 'তোমারে করিব হেয়,', 'সে কি মোর শ্রেয়।', "ঘটখানি নামাইয়া চরণে প্রণাম ক'রে", 'কহিলাম, "অপরাধী করিয়ো না মোরে।\'', 'শুনিয়া আমার মুখে তুলিলে নয়ন বিশ্বজয়ী,', 'হাসিয়া কহিলে, "হে মৃন্ময়ী,', 'পুণ্য যথা মৃত্তিকার এই বসুন্ধরা', 'শ্যামল কান্তিতে ভরা', 'সেইমতো তুমি', 'লক্ষ্মীর আসন, তাঁর কমলচরণ আছ চুমি।', 'সুন্দরের কোনো জাত নাই,', 'মুক্ত সে সদাই।', 'তাহারে অরুণরাঙা উষা', 'পরায় আপন ভূষা;', 'তারাময়ী রাতি', 'দেয় তার বরমাল্য গাঁথি।', 'মোর কথা শোনো,', 'শতদল পঙ্কজের জাতি নেই কোনো।', 'যার মাঝে প্রকাশিল স্বর্গের নির্মল অভিরুচি', 'সেও কি অশুচি।', 'বিধাতা প্রসন্ন যেথা আপনার হাতের সৃষ্টিতে', "নিত্য তার অভিষেক নিখিলের আশিসবৃষ্টিতে।'", "জলভরা মেঘস্বরে এই কথা ব'লে", 'তুমি গেলে চলে।', 'তার পর হতে', 'এ ভঙ্গুর পাত্রখানি প্রতিদিন উষার আলোতে', 'নানা বর্ণে আঁকি,', 'নানা চিত্ররেখা দিয়ে মাটি তার ঢাকি।', 'হে মহান, নেমে এসে তুমি যারে করেছ গ্রহণ,', 'সৌন্দর্যের অর্ঘ্য তার তোমা-পানে করুক বহন।']
['বটের জটায় বাঁধা ছায়াতলে', 'গোধূলিবেলায়', 'বাগানের জীর্ণ পাঁচিলেতে', 'সাদাকালো দাগগুলো', 'দেখা দিত ভয়ংকর মূর্তি ধরে।', 'ওইখানে দৈত্যপুরী,', 'অদৃশ্য কুঠুরি থেকে তার', 'মনে-মনে শোনা যেত হাঁউমাউখাঁউ।', 'লাঠি হাতে কুঁজোপিঠ', 'খিলিখিলি হাসত ডাইনিবুড়ী।', 'কাশিরাম দাস', 'পয়ারে যা লিখেছিল হিড়িম্বার কথা', "ইট-বের-করা সেই পাঁচিলের 'পরে", 'ছিল তারি প্রত্যক্ষ কাহিনী।', 'তারি সঙ্গে সেইখানে নাককাটা সূর্পণখা', 'কালো কালো দাগে', 'করেছিল কুটুম্বিতা।', 'সতেরো বৎসর পরে', 'গিয়েছি সে সাবেক বাড়িতে।', 'দাগ বেড়ে গেছে,', 'মুগ্ধ নতুনের তুলি পুরোনোকে দিয়েছে প্রশ্রয়।', 'ইঁটগুলো মাঝে-মাঝে খসে গিয়ে', 'পড়ে আছে রাশকরা।', 'গায়ে গায়ে লেগেছে অনন্তমূল,', 'কালমেঘ লতা,', 'বিছুটির ঝাড়;', 'ভাঁটিগাছে হয়েছে জঙ্গল।', 'পুরোনো বটের পাশে', 'উঠেছে ভেরেণ্ডাগাছ মস্তবড়ো হয়ে।', 'বাইরেতে সূর্পণখা-হিড়িম্বার চিহ্নগুলো আছে,', 'মনে তারা কোনোখানে নেই।', 'স্টেশনে গেলেম ফিরে একবার খুব হেসে নিয়ে', 'জীবনের ভিত্তিটার গায়ে', 'পড়েছে বিস্তর কালো দাগ,', 'মূঢ় অতীতের মসীলেখা;', 'ভাঙা গাঁথুনিতে', 'ভীরু কল্পনার যত জটিল কুটিল চিহ্নগুলো।', 'মাঝে-মাঝে', 'যেদিন বিকেলবেলা', 'বাদলের ছায়া নামে', 'সারি সারি তালগাছে', 'দিঘির পাড়িতে,', 'দূরের আকাশে', 'স্নিগ্ধ সুগম্ভীর', 'মেঘের গর্জন ওঠে গুরুগুরু,', 'ঝিঁ ঝিঁ ডাকে বুনো খেজুরের ঝোপে,', 'তখন দেশের দিকে চেয়ে', 'বাঁকাচোরা আলোহীন পথে', 'ভেঙেপড়া দেউলের মূর্তি দেখি;', 'দীর্ণ ছাদে, তার জীর্ণ ভিতে', 'নামহীন অবসাদ,-', 'অনির্দিষ্ট শঙ্কাগুলো নিদ্রাহীন পেঁচা,', 'নৈরাশ্যের অলীক অত্যুক্তি যত,', 'দুর্বলের স্বরচিত শত্রুর চেহারা।', 'ধিক্ রে ভাঙনলাগা মন,', 'চিন্তায় চিন্তায় তোর কত মিথ্যা আঁচড় কেটেছে।', 'দুষ্টগ্রহ সেজে ভয়', 'কালোচিহ্নে মুখভঙ্গি করে।', 'কাঁটা-আগাছার মতো', 'অমঙ্গল নাম নিয়ে', 'আতঙ্কের জঙ্গল উঠেছে।', 'চারিদিকে সারি সারি জীর্ণ ভিতে', 'ভেঙেপড়া অতীতের বিরূপ বিকৃতি।', 'কাপুরুষে করিছে বিদ্রূপ।']
['তোরে আমি রচিয়াছি রেখায় রেখায়', 'লেখনীয় নটনলেখায়।', 'নির্বাকের গুহা হতে আনিয়াছি', 'নিখিলের কাছাকাছি,', 'যে সংসারে হতেছে বিচার', 'নিন্দা-প্রশংসার।', 'এই আস্পর্ধার তরে', 'আছে কি নালিশ তোর রচয়িতা আমার উপরে।', 'অব্যক্ত আছিলি যবে', 'বিশ্বের বিচিত্ররূপ চলেছিল নানা কলরবে।', 'নানা ছন্দে লয়ে', 'সৃজনে প্রলয়ে।', 'অপেক্ষা করিয়া ছিলি শূন্যে শূন্যে, কবে কোন্ গুণী', 'নিঃশব্দ ক্রন্দন তোর শুনি', 'সীমায় বাঁধিবে তোরে সাদায় কালোয়', 'আঁধারে আলোয়।', 'পথে আমি চলেছিনু। তোর আবেদন', 'করিল ভেদন', 'নাস্তিত্বের মহা-অন্তরাল', 'পরশিল মোর ভাল', 'চুপে চুপে', 'অর্ধস্ফুট স্বপ্নমূর্তিরূপে।', 'অমূর্ত সাগরতীরে রেখার আলেখ্যলোকে', 'আনিয়াছি তোকে।', 'ব্যথা কি কোথাও বাজে', 'মূর্তির মর্মের মাঝে।', 'সুষমার অন্যথায়', 'ছন্দ কি লজ্জিত হল অস্তিত্বের সত্য মর্যাদায়।', 'যদিও তাই-বা হয়', 'নাই ভয়,', 'প্রকাশের ভ্রম কোনো', 'চিরদিন রবে না কখনো।', 'রূপের মরণত্রুটি।', 'আপনিই যাবে টুটি', 'আপনারি ভারে,', 'আরবার মুক্ত হবি দেহহীন অব্যক্তের পারে।']
['সকালের আলো এই বাদলবাতাসে', 'মেঘে রুদ্ধ হয়ে আসে', 'ভাঙা কণ্ঠে কথার মতন।', 'মোর মন', 'এ অস্ফুট প্রভাতের মতো', 'কী কথা বলিতে চায়, থাকে বাক্যহত।', 'মানুষের জীবনের মজ্জায় মজ্জায়', 'যে-দুঃখ নিহিত আছে অপমানে শঙ্কায় লজ্জায়,', 'কোনো কালে যার অস্ত নাই,', 'আজি তাই', 'নির্যাতন করে মোরে। আপনার দুর্গমের মাঝে', 'সান্ত্বনার চির-উৎস কোথায় বিরাজে,', 'যে উৎসের গূঢ় ধারা বিশ্বচিত্ত-অন্তঃস্তরে', 'উন্মুক্ত পথের তরে', 'নিত্য ফিরে যুঝে', 'আমি তারে মরি খুঁজে।', 'আপন বাণীতে', 'কী পুণ্যে বা পারিব আনিতে', 'সেই সুগম্ভীর শান্তি, নৈরাশ্যের তীব্র বেদনারে', 'স্তব্ধ যা করিতে পারে।', 'হায় রে ব্যথিত,', 'নিখিল-আত্মার কেন্দ্রে বাজে অকথিত', 'আরোগ্যের মহামন্ত্র, যার গুণে', 'সৃজনের হোমের আগুনে', 'নিজেরে আহুতি দিয়া নিত্য সে নবীন হয়ে উঠে, --', 'প্রাণেরে ভরিয়া তুলে নিত্যই মৃত্যুর করপুটে।', 'সেই মন্ত্র শান্ত মৌনতলে', 'শুনা যায় আত্মহারা তপস্যার বলে।', 'মাঝে-মাঝে পরম বৈরাগী', 'সে-মন্ত্র চেয়েছে দিতে সর্বজন লাগি।', 'কে পারে তা করিতে বহন,', 'মুক্ত হয়ে কে পারে তা করিতে গ্রহণ।', 'গতিহীন আর্ত অক্ষমের তরে', 'কোন্ করুণার স্বর্গে মন মোর দয়া ভিক্ষা করে', 'ঊর্ধ্বে বাহু তুলি।', 'কে বন্ধু রয়েছ কোথা, দাও দাও খুলি', 'পাষাণকারার দ্বার --', 'যেথায় পুঞ্জিত হল নিষ্ঠুরের অত্যাচার,', 'বঞ্চনা লোভীর,', 'যেথায় গভীর', 'মর্মে উঠে বিষাইয়া সত্যের বিকার', 'আমিত্ববিমুগ্ধ মন যে দুর্বহ ভার', "আপনার আসক্তিতে জমায়েছে আপনার 'পরে,", 'নির্মম বর্জনশক্তি দাও তার অন্তরে অন্তরে।', 'আমার বাণীতে দাও সেই সুধা', 'যাহাতে মিটিতে পারে আত্মার গভীরতম ক্ষুধা।', 'হেনকালে সহসা আসিল কানে', 'কোন্ দূর তরুশাখে শ্রান্তিহীন গানে', 'অদৃশ্য কে পাখি', 'বার বার উঠিতেছে ডাকি।', 'কহিলাম তারে, "ওগো, তোমার কণ্ঠেতে আছে আলো,', 'অবসাদ-আঁধার ঘুচাল।', 'তোমার সহজ এই প্রাণের প্রোল্লাস', 'সহজেই পেতেছে প্রকাশ।', 'আদিম আনন্দ যাহা এ বিশ্বের মাঝে,', 'যে আনন্দ অন্তিমে বিরাজে,', 'যে পরম আনন্দলহরী', 'যত দুঃখ যত সুখ নিয়েছে আপনা-মাঝে হরি,', 'আমারে দেখালে পথ তুমি তারি পানে', "এই তব অকারণ গানে।'"]
['তোমায় আমায় মিল হয়েছে কোন্ যুগে এইখানে।', 'ভাষায় ভাষায় গাঁঠ পড়েছে, প্রাণের সঙ্গে প্রাণে।', 'ডাক পাঠালে আকাশপথে কোন্ সে পুবেন বায়ে', 'দূর সাগরের উপকূলে নারিকেলের ছায়ে।', 'গঙ্গাতীরের মন্দিরেতে সেদিন শঙ্খ বাজে,', 'তোমার বাণী এ পার হতে মিলল তারি মাঝে।', 'বিষ্ণু আমায় কইল কানে, বললে দশভুজা,', '"অজানা ওই সিন্ধুতীরে নেব আমার পূজা।\'', 'মন্দাকিনীর কলধারা সেদিন ছলোছলো', 'পুব সাগরে হাত বাড়িয়ে বললে, "চলো, চলো।\'', 'রামায়ণের কবি আমায় কইল আকাশ হতে,', '"আমার বাণী পার করে দাও দূর সাগরের স্রোতে।\'', 'তোমার ডাকে উতল হল বেদব্যাসের ভাষা --', 'বললে, "আমি ওই পারেতে বাঁধব নূতন বাসা।\'', 'আমার দেশের হৃদয় সেদিন কইল আমার কানে,', '"আমায় বয়ে যাও গো লয়ে সুদূর দেশের পানে।\'', 'সেদিন প্রাতে সুনীল জলে ভাসল আমার তরী ,--', 'শুভ্র পালে গর্ব জাগায় শুভ হাওয়ায় ভরি।', 'তোমার ঘাটে লাগল এসে, জাগল সেথায় সাড়া,', 'কূলে কূলে কাননলক্ষ্মী দিল আঁচল নাড়া।', 'প্রথম দেখা আবছায়াতে আঁধার তখন ধরা,', 'সেদিন সন্ধ্যা সপ্তঋষির আশীর্বাদে ভরা।', 'প্রাতে মোদের মিলনপথে উষা ছড়ায় সোনা,', 'সে পথ বেয়ে লাগল দোঁহার প্রাণের আনাগোনা।', 'দুইজনেতে বাঁধনু বাসা পাথর দিয়ে গেঁথে,', 'দুইজনেতে বসনু সেথায় একটি আসন পেতে।', 'বিরহরাত ঘনিয়ে এল কোন্ বরষের থেকে,', 'কালের রথের ধুলা উড়ে দিল আসন ঢেকে।', 'বিস্মরণের ভাঁটা বেয়ে কবে এলেম ফিরে', 'ক্লান্তহাতে রিক্তমনে একা আপন তীরে।', 'বঙ্গসাগর বহুবরষ বলে নি মোর কানে', 'সে যে কভু সেই মিলনের গোপন কথা জানে।', 'জাহ্নবীও আমার কাছে গাইল না সেই গান', 'সুদূর পারের কোথায় যে তার আছে নাড়ীর টান।', 'এবার আবার ডাক শুনেছি, হৃদয় আমার নাচে,', 'হাজার বছর পার হয়ে আজ আসি তোমার কাছে।', 'মুখের পানে চেয়ে তোমার আবার পড়ে মনে,', 'আরেক দিনের প্রথম দেখা তোমার শ্যামল বনে।', 'হয়েছিল রাখিবাঁধন সেদিন শুভ প্রাতে,', 'সেই রাখি যে আজও দেখি তোমার দখিন হাতে।', 'এই যে পথে হয়েছিল মোদের যাওয়া-আসা,', 'আজও সেথায় ছড়িয়ে আছে আমার ছিন্ন ভাষা।', 'সে চিহ্ন আজ বেয়ে বেয়ে এলেম শুভক্ষণে', 'সেই সেদিনের প্রদীপ-জ্বালা প্রাণের নিকেতনে।', 'আমি তোমায় চিনেছি আজ, তুমি আমায় চেনো,', "নূতন-পাওয়া পুরানোকে আপন ব'লে জেনো।"]
['সেদিন প্রভাতে সূর্য এইমতো উঠেছে অম্বরে', 'অরণ্যের বন্দনমর্মরে;', 'নীলিম বাষ্পের স্পর্শ লভি', 'শৈলশ্রেণী দেখা দেয় যেন ধরণীর স্বপ্নচ্ছবি।', 'নারিকেল-বনপ্রান্তে নরপতি বসিল একাকী', 'ধ্যানমগ্ন-আঁখি।', 'উচ্চে উচ্ছ্বসিল প্রাণ অন্তহীন আকাঙক্ষাতে,', 'কী সাহসে চাহিল পাঠাতে', 'আপন পূজার মন্ত্র যুগযুগান্তরে।', 'অপরূপ অমৃত অক্ষরে', 'লিখিল বিচিত্র লেখা; সাধকের ভক্তির পিপাসা', 'রচিল আপন মহাভাষা --', 'সর্বকাল সর্বজন', 'আনন্দে পড়িতে পারে যে ভাষার লিপির লিখন।', 'সে লিপি ধরিল দ্বীপ আপন বক্ষের মাঝখানে,', 'সে লিপি তুলিল গিরি আকাশের পানে।', 'সে লিপির বাণী সনাতন', 'করেছে গ্রহণ', 'প্রথম উদিত সূর্য শতাব্দীর প্রত্যহ প্রভাতে।', 'অদূরে নদীর কিনারাতে', 'আলবাঁধা মাঠে', 'কত যুগ ধরে চাষী ধান বোনে আর ধান কাটে ,--', 'আঁধারে আলোয়', 'প্রত্যহের প্রাণলীলা সাদায় কালোয়', 'ছায়ানাট্যে ক্ষণিকের নৃত্যচ্ছবি যায় লিখে লিখে,', 'লুপ্ত হয় নিমিখে নিমিখে।', 'কালের সে-লুকাচুরি, তারি মাঝে সংকল্প সে কার', 'প্রতিদিন করে মন্ত্রোচ্চার,', 'বলে অবিশ্রাম ,--', '"বুদ্ধের শরণ লইলাম।\'', 'প্রাণ যার দুদিনের, নাম যার মিলাল নিঃশেষে', 'সংখ্যাতীত বিস্মৃতের দেশে,', 'পাষাণের ছন্দে ছন্দে বাঁধিয়া গেছে সে', 'আপনার অক্ষয় প্রণাম, --', '"বুদ্ধের শরণ লইলাম।\'', 'কত যাত্রী কতকাল ধরে', 'নম্রশিরে দাঁড়ায়েছে হেথা করজোড়ে।', 'পূজার গম্ভীর ভাষা খুঁজিতে এসেছে কতদিন,', 'তাদের আপনকণ্ঠ ক্ষীণ।', 'ইঙ্গিতপুঞ্জিত তুঙ্গ পাষাণের সংগীতের তানে', 'আকাশের পানে', 'উঠেছে তাদের নাম,', 'জেগেছে অনন্ত ধ্বনি, --  "বুদ্ধের শরণ লইলাম।\'', 'অর্থ আজ হারায়েছে সে যুগের লিখা,', 'নেমেছে বিস্মৃতিকুহেলিকা।', 'অর্ঘ্যশূন্য কৌতূহলে দেখে যায় দলে দলে আসি', 'ভ্রমণবিলাসী, --', 'বোধশূন্য দৃষ্টি তার নিরর্থক দৃশ্য চলে গ্রাসি।', 'চিত্ত আজি শান্তিহীন লোভের বিকারে,', 'হৃদয় নীরস অহংকারে', 'ক্ষিপ্রগতি বাসনার তাড়নায় তৃপ্তিহীন ত্বরা,', 'কম্পমান ধরা;', 'বেগ শুধু বেড়ে চলে ঊর্ধ্বশ্বাসে মৃগয়া-উদ্দেশে,', 'লক্ষ্য ছোটে পথে পথে, কোথাও পৌঁছে না পরিশেষে;', 'অন্তহারা সঞ্চয়ের আহুতি মাগিয়া', 'সর্বগ্রাসী ক্ষুধানল উঠেছে জাগিয়া;', 'তাই আসিয়াছে দিন,', 'পীড়িত মানুষ মুক্তিহীন,', 'আবার তাহারে', 'আসিতে হবে যে তীর্থদ্বারে', 'শুনিবারে', 'পাষাণের মৌনতটে যে বাণী রয়েছে চিরস্থির --', 'কোলাহল ভেদ করি শত শতাব্দীর', 'আকাশে উঠিছে অবিরাম', 'অমেয় প্রেমের মন্ত্র, -- "বুদ্ধের শরণ লইলাম।\'']
['প্রথম দর্শনে', 'ত্রিশরণ মহামন্ত্র যবে', 'বজ্রমন্দ্ররবে', 'আকাশে ধ্বনিতেছিল পশ্চিমে পুরবে,', 'মরুপারে, শৈলতটে, সমুদ্রের কূলে উপকূলে,', 'দেশে দেশে চিত্তদ্বার দিল যবে খুলে', 'আনন্দমুখর উদ্বোধন, --', 'উদ্দাম ভাবের ভার ধরিতে নারিল যবে মন,', 'বেগ তার ব্যাপ্ত হল চারিভিতে,', 'দুঃসাধ্য কীর্তিতে, কর্মে চিত্রপটে মন্দিরে মূর্তিতে,', 'আত্মদানসাধনস্ফূর্তিতে', 'উচ্ছ্বসিত উদার উক্তিতে,', 'স্বার্থধন দীনতার বন্ধনমুক্তিতে, --', 'সে-মন্ত্র অমৃতবাণী হে সিয়াম, তব কানে', 'কবে এল কেহ নাহি জানে', 'অভাবিত অলক্ষিত আপনাবিস্মৃত শুভক্ষণে', 'দূরাগত পান্থসমীরণে।', 'সে-মন্ত্র তোমার প্রাণে লভি প্রাণ', 'বহুশাখাপ্রসারিত কল্যাণে করেছে ছায়াদান।', 'সে-মন্ত্রভারতী', 'দিল অস্খলিত গতি', 'কত শত শতাব্দীর সংসারযাত্রারে --', 'শুভ আকর্ষণে বাঁধি তারে', 'এক ধ্রুব কেন্দ্র-সাথে', 'চরম মুক্তির সাধনাতে, --', 'সর্বজনগণে তব এক করি একাগ্র ভক্তিতে,', 'এক ধর্ম, এক সংঘ, এক মহাগুরুর শক্তিতে।', 'সে বাণীর সৃষ্টিক্রিয়া নাহি জানে শেষ,', 'নবযুগ-যাত্রাপথে দিবে নিত্য নূতন উদ্দেশ;', 'সে বাণীর ধ্যান', 'দীপ্যমান করি দিবে নব নব জ্ঞান', 'দীপ্তির ছটায় আপনার,', 'এক সূত্রে গাঁথি দিবে তোমার মানসরত্নহার।', 'হৃদয়ে হৃদয়ে মিল করি', 'বহু যুগ ধরি', 'রচিয়া তুলেছ তুমি সুমহৎ জীবনমন্দির,-', 'পদ্মাসন আছে স্থির,', 'ভগবান বুদ্ধ সেথা সমাসীন', 'চিরদিন --', 'মৌন যাঁর শান্তি অন্তহারা,', 'বাণী যাঁর সকরুণ সান্ত্বনার ধারা।', 'আমি সেথা হতে এনু যেথা ভগ্নস্তূপে', 'বুদ্ধের বচন রুদ্ধ দীর্ণকীর্ণ মূক শিলারূপে,', 'ছিল যেথা সমাচ্ছন্ন করি', 'বহু যুগ ধরি', 'বিস্মৃতকুয়াশা', 'ভক্তির বিজয়স্তম্ভে সমুৎকীর্ণ অর্চনার ভাষা|', 'সে-অর্চনা সেই বাণী', 'আপন সজীব মূর্তিখানি', 'রাখিয়াছে ধ্রুব করি শ্যামল সরস বক্ষে তব,-', 'আজি আমি তারে দেখি লব, --', 'ভারতের যে মহিমা', 'ত্যাগ করি আসিয়াছে আপন অঙ্গনসীমা', 'অর্ঘ্য দিব তারে', 'ভারত-বাহিরে তব দ্বারে।', 'স্নিগ্ধ করি প্রাণ', 'তীর্থ জলে করি যাব স্নান', 'তোমার জীবনধারাস্রোতে,', 'যে নদী এসেছে বহি ভারতের পুণ্যযুগ হতে --', "যে যুগের গিরিশৃঙ্গ-'পর", 'একদা উদিয়াছিল প্রেমের মঙ্গলদিনকর।']
['বিদায়কালে', 'কোন্ সে সুদূর মৈত্রী আপন প্রচ্ছন্ন অভিজ্ঞানে', 'আমার গোপন ধ্যানে', 'চিহ্নিত করেছে তব নাম,', 'হে সিয়াম,', 'বহু পূর্বে যুগান্তরে মিলনের দিনে।', 'মুহূর্তে লয়েছি তাই চিনে', 'তোমারে আপন বলি,', 'তাই আজ ভরিয়াছি ক্ষণিকের পথিক-অঞ্জলি', 'পুরাতন প্রণয়ের স্মরণের দানে,', 'সপ্তাহ হয়েছে পূর্ণ শতাব্দীর শব্দহীন গানে।', 'চিরন্তন আত্মীয়জনারে', 'দেখিয়াছি বারে বারে', 'তোমার ভাষায়,', 'তোমার ভক্তিতে, তব মুক্তির আশায়,', 'সুন্দরের তপস্যাতে', 'যে অর্ঘ্য রচিলে তব সুনিপুণ হাতে', 'তাহারি শোভন রূপে --', 'পূজার প্রদীপে তব, প্রজ্বলিত ধূপে।', 'আজি বিদায়ের ক্ষণে', 'চাহিলাম স্নিগ্ধ তব উদার নয়নে,', 'দাঁড়ানু ক্ষণিক তব অঙ্গনের তলে,', 'পরাইনু গলে', 'বরমাল্য পূর্ণ অনুরাগে --', 'অম্লান কুসুম যার ফুটেছিল বহুযুগ আগে।']
['সারনাথে মূলগন্ধকুটিবিহার প্রতিষ্ঠা-উপলক্ষে রচিত', 'ওই নামে একদিন ধন্য হল দেশে দেশান্তরে', 'তব জন্মভূমি।', 'সেই নাম আরবার এ দেশের নগর প্রান্তরে', 'দান করো তুমি।', 'বোধিদ্রুমতলে তব সেদিনের মহাজাগরণ', 'আবার সার্থক হোক, মুক্ত হোক মোহ-আবরণ,', 'বিস্মৃতির রাত্রিশেষে এ ভারতে তোমারে স্মরণ', 'নবপ্রাতে উঠুক কুসুমি।', 'চিত্ত হেথা মৃতপ্রায়, অমিতাভ, তুমি অমিতায়ু,', 'আয়ু করো দান।', 'তোমার বোধনমন্ত্রে হেথাকার তন্দ্রালস বায়ু', 'হোক প্রাণবান।', 'খুলে যাক রুদ্ধদ্বার, চৌদিকে ঘোষুক শঙ্খধ্বনি', 'ভারত-অঙ্গনতলে, আজি তব নব আগমনী,', 'অমেয় প্রেমের বার্তা শতকণ্ঠে উঠুক নিঃস্বনি --', 'এনে দিক অজেয় আহ্বান।']
['ইরান, তোমার যত বুলবুল', 'তোমার কাননে যত আছে ফুল', 'বিদেশী কবির জন্মদিনেরে মানি', 'শুনাল তাহার অভিনন্দনবাণী।', 'ইরান, তোমার বীর সন্তান,', 'প্রণয়-অর্ঘ্য করিয়াছে দান', 'আজি এ বিদেশী কবির জন্মদিনে,', 'আপনার বলি নিয়েছে তাহারে চিনে।', 'ইরান, তোমার সম্মানমালে', 'নব গৌরব বহি নিজ ভালে', 'সার্থক হল কবির জন্মদিন।', 'চিরকাল তারি স্বীকার করিয়া ঋণ', 'তোমার ললাটে পরানু এ মোর শ্লোক, --', "ইরানের জয় হ'ক।"]
['ধর্মের বেশে মোহ যারে এসে ধরে', 'অন্ধ সে জন মারে আর শুধু মরে।', 'নাস্তিক সেও পায়ে বিধাতার বর,', 'ধার্মিকতার করে না আড়ম্বর।', 'শ্রদ্ধা করিয়া জ্বালে বুদ্ধির আলো,', 'শাস্ত্রে মানে না, মানে মানুষের ভালো।', 'বিধর্ম বলি মারে পরধর্মেরে,', 'নিজ ধর্মের অপমান করি ফেরে,', 'পিতার নামেতে হানে তাঁর সন্তানে,', 'আচার লইয়া বিচার নাহিকো জানে,', 'পূজাগৃহে তোলে রক্তমাখানো ধ্বজা, --', 'দেবতার নামে এ যে শয়তান ভজা।', 'অনেক যুগের লজ্জা ও লাঞ্ছনা,', 'বর্বরতার বিকারবিড়ম্বনা', 'ধর্মের মাঝে আশ্রয় দিল যারা', 'আবর্জনায় রচে তারা নিজ কারা। --', 'প্রলয়ের ওই শুনি শৃঙ্গধ্বনি,', 'মহাকাল আসে লয়ে সম্মার্জনী।', 'যে দেবে মুক্তি তারে খুঁটিরূপে গাড়া,', 'যে মিলাবে তারে করিল ভেদের খাঁড়া,', 'যে আনিবে প্রেম অমৃত-উৎস হতে', 'তারি নামে ধরা ভাসায় বিষের স্রোতে,', 'তরী ফুটা করি পার হতে গিয়ে ডোবে --', 'তবু এরা কারে অপবাদ দেয় ক্ষোভে।', 'হে ধর্মরাজ, ধর্মবিকার নাশি', 'ধর্মমূঢ়জনেরে বাঁচাও আসি।', 'যে পূজার বেদি রক্তে গিয়েছে ভেসে', 'ভাঙো ভাঙো, আজি ভাঙো তারে নিঃশেষে --', 'ধর্মকারার প্রাচীরে বজ্র হানো,', 'এ অভাগা দেশে জ্ঞানের আলোক আনো।']
['জাগো হে প্রাচীন প্রাচী!', 'ঢেকেছে তোমারে নিবিড় তিমির', 'যুগযুগব্যাপী অমারজনীর;', 'মিলেছে তোমার সুপ্তির তীর', 'লুপ্তির কাছাকাছি।', 'জাগো হে প্রাচীন প্রাচী!', 'জীবনের যত বিচিত্র গান', 'ঝিল্লিমন্ত্রে হল অবসান;', 'কবে আলোকের শুভ আহ্বান', 'নাড়ীতে উঠিবে নাচি।', 'জাগো হে প্রাচীন প্রাচী!', 'সঁপিবে তোমারে নবীন প্রাণী কে।', 'নবপ্রভাতের পরশমানিকে', 'সোনা করি দিবে ভুবনখানিকে,', 'তারি লাগি বসি আছি।', 'জাগো হে প্রাচীন প্রাচী!', 'জরার জড়িমা-আবরণ টুটে', 'নবীন রবির জ্যোতির মুকুটে', 'নব রূপ তব উঠুক-না ফুটে,', 'করপুটে এই যাচি।', 'জাগো হে প্রাচীন প্রাচী।', '"খোলো খোলো দ্বার, ঘুচুক আঁধার\',', 'নবযুগ আসি ডাকে বার বার --', 'দুঃখ-আঘাতে দীপ্তি তোমার', 'সহসা উঠুক বাঁচি।', 'জাগো হে প্রাচীন প্রাচী!', 'ভৈরবরাগে উঠিয়াছে তান,', 'ঈশানের বুঝি বাজিল বিষাণ,', 'নবীনের হাতে লহো তব দান', 'জ্বালাময় মালাগাছি', 'জাগো হে প্রাচীন প্রাচী।']
['শ্রীমতী লীলা দেবী কল্যাণীয়াসু', 'বিশ্ব-পানে বাহির হবে', 'আপন কারা টুটি --', 'এই সাধনায় কুঁড়ি ওঠে', 'কুসুম হয়ে ফুটি।', 'বীজ আপনার বাঁধন ছিঁড়ে', 'ফলেরে দেয় সাড়া।', 'সূর্যতারা আঁধার চিরে', 'জ্যোতিরে দেয় ছাড়া।', 'এই সাধনায় যোগযুক্ত', 'সাধু তাপসবর', 'মৃত্যু হতে করেন মুক্ত', 'অমৃতনির্ঝর।', 'এই সাধনায় বিশ্বকবির', 'আনন্দবীন বাজে --', 'আপ্নারে দেয় উৎস্রাবিয়া', 'আপন সৃষ্টি-মাঝে।', 'সেই ফল পাও প্রেমের যোগে', 'পুণ্য মিলনব্রতে;', 'আপ্নারে দাও ছুটি তুমি', 'আপন বন্ধ হতে।', 'আত্মভোলা দুইটি প্রাণে', 'মিলবে একাকার,', 'সেই মিলনে বিকাশ হবে', 'নূতন সংসার।']
['শ্রীমতী কল্পনা দেবীর প্রতি', 'সুন্দর ভক্তির ফুল অলক্ষ্যে নিভৃত তব মনে', 'যদি ফুটে থাকে মোর কাব্যের দক্ষিণ সমীরণে,', 'হে শোভনে, আজি এই নির্মল কোমল গন্ধ তার', 'দিয়েছ দক্ষিণা মোরে, কবির গভীর পুরস্কার।', 'লহো আশীর্বাদ বৎসে, আপন গোপন অন্তঃপুরে', 'ছন্দের নন্দনবন সৃষ্টি করো সুধাস্নিগ্ধ সুরে, --', 'বঙ্গের নন্দিনী তুমি, প্রিয়জনে করো আনন্দিত,', 'প্রেমের অমৃত তব ঢেলে দিক গানের অমৃত।']
['রথীরে কহিল গৃহী উৎকণ্ঠায় ঊর্ধ্বস্বরে ডাকি,', '"থামো থামো, কোথা তুমি রুদ্রবেগে রথ যাও হাঁকি,', 'সম্মুখে আমার গৃহ।\' রথী কহে, "ওই মোর পথ,', "ঘুরে গেলে দেরি হবে, বাধা ভেঙে সিধা যাবে রথ।'", 'গৃহী কহে, "নিদারুণ ত্বরা দেখে মোর ডর লাগে,', 'কোথা যেতে হবে বলো।\' রথী কহে, "যেতে হবে আগে।\'', '"কোন্খানে\' শুধাইল। রথী বলে, "কোনোখানে নহে ,--', 'শুধু আগে।\' "কোন্ তীর্থে, কোন্ সে মন্দিরে\' গৃহী কহে।', '"কোথাও না, শুধু আগে।\' "কোন্ বন্ধু-সাথে হবে দেখা।\'', '"কারো সাথে নহে, যাব সব-আগে আমি মাত্র একা।\'', 'ঘর্ঘরিত রথবেগে গৃহভিত্তি করি দিল গ্রাস;', 'হাহাকারে, অভিশাপে, ধূলিজালে ক্ষুভিল বাতাস', 'সন্ধ্যার আকাশে। আঁধারের দীপ্ত সিংহদ্বার-বাগে', 'রক্তবর্ণ অস্তপথে ছোটে রথ লক্ষ্যশূন্য আগে।']
['পরবাসী চলে এসো ঘরে', 'অনুকূল সমীরণভরে।', 'বারে বারে শুভদিন', 'ফিরে গেল অর্থহীন,', 'চেয়ে আছে সবে তোমা-তরে', 'ফিরে এসো ঘরে।', 'আকাশে আকাশে আয়োজন,', 'বাতাসে বাতাসে আমন্ত্রণ।', 'বন ভরা ফুলে ফুলে,', 'এসো এসো, লহো তুলে,', 'উঠে ডাক মর্মরে মর্মরে।', 'ফসলে ঢাকিয়া যায় মাটি,', 'তুমি কি লবে না তাহা কাটি।', 'ওই দেখো কতবার', 'হল খেয়া পারাপার,', 'সারিগান উঠিল অম্বরে।', 'কোথা যাবে সে কি জানা নাই।', 'যেথা আছ ঘর সেখানেই।', 'মন যে দিল না সাড়া,', 'তাই তুমি গৃহছাড়া,', 'পরবাসী বাহিরে অন্তরে।', 'আঙিনায় আঁকা আলিপনা,', 'আঁখি তব চেয়ে দেখিল না।', 'মিলনঘরের বাতি', 'জ্বলে অনিমেষভাতি', "সারারাতি জানালার 'পরে।", 'বাঁশি পড়ে আছে তরুমূলে,', 'আজ তুমি আছ তারে ভুলে।', 'কোনোখানে সুর নাই,', 'আপন ভুবনে তাই', 'কাছে থেকে আছ দূরান্তরে।', 'এসো এসো মাটির উৎসবে', 'দক্ষিণবায়ুর বেণুরবে।', 'পাখির প্রভাতীগানে,', 'এসো এসো পুণ্যস্নানে', 'আলোকের অমৃতনির্ঝরে।', 'ফিরে এসো তুমি উদাসীন,', 'ফিরে এসো তুমি দিশাহীন।', 'প্রিয়েরে বরিতে হবে,', 'বরমাল্য আনো তবে,', 'দক্ষিণা দক্ষিণ তব করে।', 'দুঃখ আছে অপেক্ষিয়া দ্বারে,', 'বীর তুমি বক্ষে লহো তারে।', 'পথের কণ্টক দলি', 'ক্ষতপদে এসো চলি', 'ঝটিকার মেঘমন্দ্রস্বরে।', 'বেদনার অর্ঘ্য দিয়ে, তবে', 'ঘর তব আপনার হবে।', 'তুফান তুলিবে কূলে,', 'কাঁটাও ভরিবে ফুলে,', 'উৎসধারা ঝরিবে প্রস্তরে।']
['সংস্কৃত ছন্দের নিয়ম-অনুসারে পঠনীয়', 'হিংসায় উন্মত্ত পৃথ্বী,', 'নিত্য নিঠুর দ্বন্দ্ব,', 'ঘোর কুটিল পন্থ তার,', 'লোভজটিল বন্ধ।', 'নূতন তব জন্ম লাগি কাতর যত প্রাণী,', 'কর ত্রাণ মহাপ্রাণ, আন অমৃতবাণী,', 'বিকশিত কর প্রেমপদ্ম', 'চিরমধুনিষ্যন্দ।', 'শান্ত হে, মুক্ত হে, হে অনন্তপুণ্য,', 'করুণাঘন, ধরণীতল কর কলঙ্কশূন্য।', 'এসো দানবীর, দাও', 'ত্যাগকঠিন দীক্ষা,', 'মহাভিক্ষু, লও সবার', 'অহংকার ভিক্ষা।', 'লোক লোক ভুলুক শোক, খণ্ডন কর মোহ,', 'উজ্জ্বল কর জ্ঞানসূর্য-উদয়-সমারোহ,', 'প্রাণ লভুক সকল ভুবন,', 'নয়ন লভুক অন্ধ।', 'শান্ত হে, মুক্ত হে, হে অনন্তপুণ্য,', 'করুণাঘন, ধরণীতল কর কলঙ্কশূন্য।', 'ক্রন্দনময় নিখিলহৃদয়', 'তাপদহনদীপ্ত।', 'বিষয়বিষ-বিকারজীর্ণ', 'খিন্ন অপরিতৃপ্ত।', 'দেশ দেশ পরিল তিলক রক্তকলুষগ্লানি,', 'তব মঙ্গলশঙ্খ আন, তব দক্ষিণ পাণি,', 'তব শুভ সংগীতরাগ,', 'তব সুন্দর ছন্দ।', 'শান্ত হে, মুক্ত হে, হে অনন্তপুণ্য,', 'করুণাঘন, ধরণীতল কর কলঙ্কশূন্য।']
['লিখতে যখন বল আমায়', 'তোমার খাতার প্রথম পাতে', 'তখন জানি, কাঁচা কলম', 'নাচবে আজও আমার হাতে,-', 'সেই কলমে আছে মিশে', 'ভাদ্র মাসের কাশের হাসি,', 'সেই কলমে সাঁঝের মেঘে', 'লুকিয়ে বাজে ভোরের বাঁশি।', 'সেই কলমে শিশু দোয়েল', 'শিস দিয়ে তার বেড়ায় উড়ি।', 'পারুলদিদির বাসায় দোলে', 'কনকচাঁপার কচি কুঁড়ি।', 'খেলার পুতুল আজও আছে', 'সেই কলমের খেলাঘরে,', 'সেই কলমে পথ কেটে দেয়', 'পথ-হারানো তেপান্তরে।', 'নতুন চিকন অশথপাতা', 'সেই কলমে আপনি নাচে।', 'সেই কলমে মোর বয়সে', 'তোমার বয়স বাঁধা আছে।']
['আমরা খেলা খেলেছিলেম,', 'আমরাও গান গেয়েছি;', 'আমরাও পাল মেলেছিলেম,', 'আমরা তরী বেয়েছি।', 'হারায় নি তা হারায় নি,', 'বৈতরণী পারায় নি,', 'নবীন আঁখির চপল আলোয়', 'সে কাল ফিরে পেয়েছি।', 'দূর রজনীর স্বপন লাগে', 'আজ নূতনের হাসিতে।', 'দূর ফাগুনের বেদন জাগে', 'আজ ফাগুনের বাঁশিতে।', 'হায় রে সেকাল, হায় রে', 'কখন্ চলে যায় রে', 'আজ একালের মরীচিকায়', 'নতুন মায়ায় ভাসিতে।', 'যে মহাকাল দিন ফুরালে', 'আমার কুসুম ঝরাল,', 'সেই তোমারি তরুণ ভালে', 'ফুলের মালা পরাল।', 'কইল শেষের কথা সে,', 'কাঁদিয়ে গেল হতাশে,', 'তোমার মাঝে নতুন সাজে', 'শূন্য আবার ভরাল।', 'আনলে ডেকে পথিক মোরে', 'তোমার প্রেমের আঙনে।', 'শুকনো ঝোরা দিল ভরে', 'এক পসলায় শাঙনে।', 'সন্ধ্যামেঘের কোনাতে', 'রক্তরাগের সোনাতে', 'শেষ নিমেষের বোঝাই দিয়ে', 'ভাসিয়ে দিলে ভাঙনে।']
['শ্রীযুক্ত নন্দলাল বসুর পাহাড়-আঁকা চিত্রপত্রিকার উত্তরে', 'শুক বলে, গিরিরাজের জগতে প্রাধান্য;', 'সারী বলে, মেঘমালা, সেই বা কী সামান্য,--', 'গিরির মাথায় থাকে।', 'শুক বলে, গিরিরাজের দৃঢ় অচল শিলা;', 'সারী বলে, মেঘমালার আদি-অন্তই লীলা,--', 'বাঁধবে কে-বা তাকে।', 'শুক বলে, নদীর জলে গিরি ঢালেন প্রাণ;', 'সারী বলে, তার পিছনে মেঘমালার দান,--', 'তাই তো নদী আছে।', 'শুক বলে, গিরীশ থাকেন গিরিতে দিনরাত্র;', 'সারী বলে, অন্নপূর্ণা ভরেন ভিক্ষাপাত্র ,--', 'সে তো মেঘের কাছে।', 'শুক বলে, হিমাদ্রি যে ভারত করে ধন্য;', 'সারী বলে, মেঘমালা বিশ্বেরে দেয় স্তন্য ,--', 'বাঁচে সকল জন।', 'শুক বলে, সমাধিতে স্তব্ধ গিরির দৃষ্টি;', 'সারী বলে, মেঘমালার নিত্যনূতন সৃষ্টি,--', 'তাই সে চিরন্তন।']
['বৈশাখী ঝড় যতই আঘাত হানে', 'সন্ধ্যা-সোনার ভাণ্ডারদ্বার-পানে,', 'দস্যুর বেশে যতই করে সে দাবি', 'কুণ্ঠিত মেঘ হারায় সোনার চাবি,', 'গগন সঘন অবগুন্ঠন টানে।', '"খোলো খোলো মুখ\' বনলক্ষ্মীরে ডাকে,', 'নিবিড় ধুলায় আপনি তাহারে ঢাকে।', '"আলো দাও\' হাঁকে, পায় না কাহারো সাড়া,', 'আঁধার বাড়ায়ে বেড়ায় লক্ষ্মীছাড়া,', 'পথ সে হারায় আপন ঘূর্ণিপাকে।', 'তার পরে যবে শিউলিফুলের বাসে', 'শরৎলক্ষ্মী শুভ্র আলোয় ভাসে,', 'নদীর ধারায় নাই মিছে মত্ততা,', 'কুন্দকলির স্নিগ্ধশীতল কথা,', 'মৃদু উচ্ছ্বাস মর্মরে ঘাসে ঘাসে, --', 'শিশির যখন বেণুর পাতার আগে', 'রবির প্রসাদ নীরব চাওয়ায় মাগে,', 'সবুজ খেতের নবীন ধানের শিষে', 'ঢেউ খেলে যায় আলোকছায়ায় মিশে,', 'গগনসীমায় কাশের কাঁপন লাগে, --', 'হঠাৎ তখন সূর্যডোবার কালে', 'দীপ্তি লাগায় দিক্ললনার ভালে;', 'মেঘ ছেঁড়ে তার পর্দা আঁধার-কালো,', 'কোথায় সে পায় স্বর্গলোকের আলো,', 'চরম খনের পরম প্রদীপ জ্বালে।']
['নন্দগোপাল বুক ফুলিয়ে এসে', 'বললে আমায় হেসে,', '"আমার সঙ্গে লড়াই ক\'রে কখ্খনো কি পার,', "বারে বারেই হার।'", 'আমি বললেম, "তাই বৈকি! মিথ্যে তোমার বড়াই,', "হোক দেখি তো লড়াই।'", '"আচ্ছা তবে দেখাই তোমায়\' এই ব\'লে সে যেমনি টানলে হাত', 'দাদামশাই তখ্খনি চিৎপাত।', 'সবাইকে সে আনলে ডেকে, চেঁচিয়ে নন্দ করলে বাড়ি মাত।', 'বারে বারে শুধায় আমায়, "বলো তোমার হার হয়েছে না কি।\'', 'আমি কইলেম, "বলতে হবে তা কি।\'', 'ধুলোর যখন নিলেম শরণ প্রমাণ তখন রইল কি আর বাকি।', 'এই কথা কি জান --', 'আমার কাছে নন্দগোপাল যখন হার মান', 'আমারি সেই হার,', 'লজ্জা সে আমার।', 'ধুলোয় যেদিন পড়ব যেন এই জানি নিশ্চিত,', "তোমারি শেষ জিত।'"]
['হৈমন্তী দেবী ও অমিয়চন্দ্র চক্রবর্তীর পরিণয়-উপলক্ষে', 'উত্তরে দুয়াররুদ্ধ হিমানীর কারাদুর্গতলে', 'প্রাণের উৎসবলক্ষ্মী বন্দী ছিল তন্দ্রার শৃঙ্খলে।', 'যে নীহারবিন্দু ফুল ছিঁড়ি তার স্বপ্নমন্ত্রপাশ', 'কঠিনের মরুবক্ষে মাধুরীর আনিল আশ্বাস,', 'হৈমন্তী নিঃশব্দে কবে গেঁথেছে তাহারি শুভ্রমালা', 'নিভৃত গোপন চিত্তে; সেই অর্ঘ্যে পূর্ণ করি ডালা', 'লাবণ্যনৈবেদ্যখানি দক্ষিণসমুদ্র-উপকূলে', 'এনেছে অরণ্যচ্ছায়ে, যেথায় অগণ্য ফুলে ফুলে', 'রবির সোহাগগর্ব বর্ণগন্ধমধুরসধারে', 'বৎসরের ঋতুপাত্র উচ্ছলিয়া দেয় বারে বারে।', 'বিস্ময়ে ভরিল মন, এ কী এ প্রেমের ইন্দ্রজাল,', 'কোথা করে অন্তর্ধান মুহূর্তে দুস্তর অন্তরাল, --', 'দক্ষিণপবনসখা উৎকণ্ঠিত বসন্ত কেমনে', 'হৈমন্তীর কণ্ঠ হতে বরমাল্য নিল শুভক্ষণে।']
['জীবনমরণের বাজায়ে খঞ্জনি', 'নাচিয়া ফাল্গুন গাহিছে।', 'অধীরা হল ধরা মাটির বন্দিনী', 'বাতাসে উড়ে যেতে চাহিছে।', 'আজিকে আলো ছায়া করিছে কোলাকুলি,', 'আজিকে এক দোলে দুজনে দোলাদুলি', 'শুকানো পাতা আর মুকুলে।', 'আজিকে শিরীষের মুখর উপবনে', 'জড়িত পাশাপাশি নূতনে পুরাতনে', 'চিকন শ্যামলের দুকূলে।', 'বিরহে টানে মিড় মিলন-বীণাতারে,', 'সুখের বুকে বাজে বেদনা।', 'কপোত-কাকলিতে করুণা সঞ্চারে,', 'কাননদেবী হল বিমনা।', 'আমারো প্রাণে বুঝি বহেছে ওই হাওয়া,', 'কিছু-বা কাছে আসা, কিছু-বা চলে যাওয়া,', 'কিছু-বা স্মরি কিছু পাসরি।', 'যে আছে যে-বা নাই আজিকে দোঁহে মিলি', 'আমার ভাবনাতে ভ্রমিছে নিরিবিলি', 'বাজায়ে ফাগুনের বাঁশরি।']
['নবজাগরণ-লগনে গগনে বাজে কল্যাণশঙ্খ--', 'এসো তুমি উষা ওগো অকলুষা, আনো দিন নিঃশঙ্ক।', 'দ্যুলোকভাসানো আলোকসুধায়', 'অভিষেক তুমি করো বসুধায়,', 'নবীন দৃষ্টি নয়নে তাহার এনে দাও অকলঙ্ক।', 'সম্মুখ-পানে নবযুগ আজি মেলুক উদার চিত্র।', 'অমৃতলোকের দ্বার খুলে দিন চিরজীবনের মিত্র।', 'বিশ্বের পথে আসিয়াছে ডাক,', 'যাত্রীরা সবে যাক ধেয়ে যাক,', 'দেহমন হতে হোক অপগত অবসাদ অপবিত্র।', 'মৌন যে ছিল বক্ষে তাহার বাজুক বীণার তন্ত্র।', 'নব বিশ্বাসে আশ্বাসহীন শুনুক বিজয়মন্ত্র।', 'এসো আনন্দ, দুঃখহরণ,', 'দুঃখেরে দাও করিতে বরণ,', 'মরণতোরণ পার হয়ে যাই অমর প্রাণের পন্থ।', 'কল্যাণী, তব অঙ্গনে আজি হবে মঙ্গলকর্ম,', 'শুভসংগ্রামে যে যাবে তাহারে পরাও বীরের বর্ম।', 'বলো সবে ডাকি "ছাড়ো সংশয়\',', 'বলো যাত্রীরে "হয়েছে সময়,\'', 'বলো "নাহি ভয়\', বলো "জয় জয়,জয়ী যেন হয় ধর্ম\'।', 'পশ্চাৎ-পানে ফিরায়ে ডেকো না, মনে জাগায়ো না দ্বন্দ্ব,', 'দুর্বল শোকে অশ্রুসলিলে নয়ন কোরো না অন্ধ।', 'সংকট-মাঝে ছুটিবার কালে', 'বাঁধিয়া রেখো না আবেশের জালে,', 'যে চরণ বাধা লঙ্ঘিবে তাহে জড়ায়ো না মোহবন্ধ।']
['ভিড় করেছে রঙমশালীর দলে।', 'কেউ-বা জলে কেউ-বা তারা স্থলে।', 'অজানা দেশ, রাত্রিদিনে', 'পায়ের কাছের পথটি চিনে', 'দুঃসাহসে এগিয়ে তারা চলে।', "কোন্ মহারাজ রথের 'পরে একা,", 'ভালো করে যায় না তাঁরে দেখা।', 'সূর্যতারা অন্ধকারে', 'ডাইনে বাঁয়ে উঁকি মারে,', 'আপন আলোয় দৃষ্টি তাদের ঠেকা।', 'আমার মশাল সামনে ধরি না যে,', 'তাই তো আলো চক্ষে নাহি বাজে।', 'অন্তরে মোর রঙের শিখা', 'চিত্তকে দেয় আপন টিকা,', 'রঙিনকে তাই দেখি মনের মাঝে।', 'পাখিরা রঙ ওড়ায় আকাশতলে,', 'মাছেরা রঙ খেলায় গভীর জলে।', 'রঙ জেগেছে বনসভায়', 'গোলাপ চাঁপা রঙন জবায়,', 'মেঘেরা রঙ ফোটায় পলে পলে।', 'নীরব ডাকে রঙমহালের রাজা', 'হুকুম করেন, "রঙের আসর সাজা।\'--', 'অমনি ফাগুন কোথা হতে', 'ভেসে আসে হাওয়ার স্রোতে,', 'পুরানোকে রাঙিয়ে করে তাজা।', 'তাদের আসর বাহির-ভুবনেতে,', 'ফেরে সেথায় রঙের নেশায় মেতে।', 'আমার এ রঙ গোপন প্রাণে,', 'আমার এ রঙ গভীর গানে,', 'রঙের আসন ধেয়ানে দিই পেতে।']
['কল্যাণীয় শ্রীযুক্ত যতীন্দ্রমোহন বাগচীর সংবর্ধনা উপলক্ষে', 'আমরা তো আজ পুরাতনের কোঠায়,', 'নবীন বটে ছিলেম কোনো কালে।', 'বসন্তে আজ কত নূতন বোঁটায়', 'ধরল কুঁড়ি বাণীবনের ডালে।', 'কত ফুলের যৌবন যায় চুকে', 'একবেলাকার মৌমাছিদের প্রেমে,', 'মধুর পালা রেণুকণার মুখে', 'ঝরা পাতায় ক্ষণিকে যায় থেমে।', 'ফাগুনফুলে ভরেছিলে সাজি,', 'শ্রাবণমাসে আনো ফলের ভিড়।', 'সেতারেতে ইমন উঠে বাজি', 'সুরবাহারে দিক কানাড়ার মিড়।']
['এ-বৎসর দোলপূর্ণিমা ফাল্গুন পার হয়ে  চৈত্রে পৌঁছল। আমের মুকুল নিঃশেষিত, আমবাগানে মৌমাছির ভিড় নেই, পলাশ-ফোটার পালা ফুরল, গাছের তলায় শুকনো শিমূল তার শেষমধু পিঁপড়েদের বিলিয়ে দিয়ে বিদায় নিয়েছে। কাঞ্চনশাখা প্রায় দেউলে, ঐশ্বর্যের অল্প কিছু বাকি। কেবল শালের বীথিকা ভরে উঠেছে মঞ্জরিতে। উৎসব-প্রভাতে আশ্রমকন্যারা ঋতুরাজের সিংহাসন প্রদক্ষিণ করলে এই পুষ্পিত শালের বনে, তার বল্কলে আবির মাখিয়ে দিলে, তার ছায়ায় রাখলে মাল্যপ্রদীপের অর্ঘ্য। চতুর্দশীর চাঁদ যখন অস্তদিগন্তে, প্রভাতের ললাটে যখন অরুণ-আবিরের তিলকরেখা ফুটে উঠল, তখন আমি এই ছন্দের নৈবেদ্য বসন্ত-উৎসবের বেদির জন্য রচনা করেছি।', 'আশ্রমসখা হে শাল, বনস্পতি,', 'লহো আমাদের নতি।', 'তুমি এসেছিলে মোদের সবার আগে', 'প্রাণের পতাকা রাঙায়ে হরিৎরাগে,', 'সংগ্রাম তব কত ঝঞ্ঝার সাথে,', 'কত দুর্দিনে কত দুর্যোগরাতে', 'জয়গৌরবে ঊর্ধ্বে তুলিলে শির', 'হে বীর, হে গম্ভীর।', 'তোমার প্রথম অতিথি বনের পাখি,', 'শাখায় শাখায় নিলে তাহাদের ডাকি,', 'স্নিগ্ধ আদরে গানেরে দিয়েছ বাসা,', 'মৌন তোমার পেয়েছে আপন ভাষা,', 'সুরে কিশলয়ে মিলন ঘটালে তুমি --', 'মুখরিত হল তোমার জন্মভূমি', 'আমরা যেদিন আসন নিলেম আসি', 'কহিল স্বাগত তব পল্লবরাশি,', 'তারপর হতে পরিচয় নব নব', 'দিবসরাত্রি ছায়াবীথিতলে তব', 'মিলিল আসিয়া নানা দিগ্দেশ হতে', 'তরুণ জীবনস্রোতে।', 'বৈশাখতাপ শান্ত শীতল করো,', 'নববর্ষারে করি দাও ঘনতর,', 'শুভ্র শরতে জ্যোৎস্নার রেখাগুলি', 'ছায়ায় মিলায়ে সাজাও বনের ধূলি,', 'মধুলক্ষ্মীরে আনিয়াছে আহ্বানি', 'মঞ্জরিভরা সুন্দর তব বাণী।', 'নীরব বন্ধু, লহো আমাদের প্রীতি,', 'আজি বসন্তে লহো এ কবির গীতি,', 'কোকিলকাকলি শিশুদের কলরবে', 'মিলেছে অS এ তব জয়-উৎসবে,', 'তোমার গন্ধে মোর আনন্দে আজি', 'এ পুণ্যদিনে অর্ঘ্য উঠিল সাজি।', 'গম্ভীর তুমি, সুন্দর তুমি, উদার তোমার দান,', 'লহো আমাদের গান।']
['চারুচন্দ্র বন্দ্যোপাধ্যায়ের জন্মদিনে', 'অভাগা যখন বেঁধেছিল তার বাসা', 'কোণে কোণে তারি পুঞ্জিত হল জীবনের ভাঙা আশা।', 'ঘরের মধ্যে বুকের কাঁদনগুলা', 'উড়িয়ে বেড়ায় ধুলা।', 'দুষিয়া রুষিয়া উঠে নিরুদ্ধ বায়ু,', 'শোষণ করিছে আয়ু।', 'যেখানে-সেখানে মলিনের লাগে ছোঁওয়া,', 'দীপ নিভে যায়, তীব্রগন্ধ ধোঁওয়া', 'রোধ করে নিশ্বাস,', 'কঠোর ভাগ্য হানে নিষ্ঠুর ভাষ।', 'ওরে দরিদ্র,চেয়ে দেখ তোর ভাঙা ভিত্তির ধারে,', 'অসীম আকাশ, কে তারে রোধিতে পারে।', 'সেথা নাই বন্ধন,', 'প্রভাত-আলোকে প্রতিদিন আসে তব অভিনন্দন।', 'সন্ধ্যার তারা তোমারি মুখেতে চাহে,', 'তোমারি মুক্তি গাহে।', 'তব সত্তার মহিমা ঘোষিছে সব সত্তার মাঝে,', 'হে মানব, তুমি কোথায় লুকাও লাজে।', 'যেখানে ক্ষুদ্র সেখানে পীড়িত তুমি,', 'কর্কশ হাসি হাসিছে যেথায় দৈন্যের মরুভূমি', 'তাহার বাহিরে তোমার উদার স্থান,', 'বিশ্ব তোমারে বক্ষ মেলিয়া করিতেছে আহ্বান।']
['শ্রীমান দিনেন্দ্রনাথ ঠাকুরের জন্মদিবসে', 'প্রথম পঞ্চাশ বর্ষ রচি দিক প্রথম সোপান,', 'দ্বিতীয় পঞ্চাশ তাহে গৌরবে করুক অভ্যুত্থান।', 'তোমার মুখর দিন হে দিনেন্দ্র, লইয়াছে তুলি', 'আপনার দিগ্দিগন্তে রবির সংগীতরশ্মিগুলি', 'প্রহর করিয়া পূর্ণ। মেঘে মেঘে তারি লিপি লিখে', 'বিরহমিলনবাণী পাঠাইলে বহু দূর দিকে', 'উদার তোমার দান। রবিকর করি মর্মগত', 'বনস্পতি আপনার পত্রপুষ্পে করে পরিণত,', 'তাহারি নৈবেদ্য দিয়ে বসন্তের রচে আরাধনা', 'নিত্যোৎসব-সমারোহে। সেইমতো তোমার সাধনা।', 'রবির সম্পদ হত নিরর্থক, তুমি যদি তারে', 'না লইতে আপনার করি, যদি না দিতে সবারে।', "সুরে সুরে রূপ নিল তোমা-'পরে স্নেহ সুগভীর,", 'রবির সংগীতগুলি আশীর্বাদ রহিল রবির।']
['কল্যাণীয়া শ্রীমতী রমা দেবী', 'আজি তব জন্মদিনে এই কথা করাব স্মরণ --', 'জয় করে নিতে হয় আপনার জীবন মরণ', 'আপন অক্লান্ত বলে দিনে দিনে; যা পেয়েছ দান', 'তার মূল্য দিতে হবে, দিতে হবে তাহারে সম্মান', 'নিত্য তব নির্মল নিষ্ঠায়। নহে ভোগ, নহে খেলা', 'এ জীবন, নহে ইহা কালস্রোতে ভাসাইতে ভেলা', 'খেয়ালের পাল তুলে। আপনারে দীপ করি জ্বালো,', 'দুর্গম সংসারপথে অন্ধকারে দিতে হবে আলো,', 'সত্যলক্ষ্যে যেতে হবে অসত্যের বিঘ্ন করি দূর,', 'জীবনের বীণাতন্ত্রে বেসুরে আনিতে হবে সুর--', 'দুঃখেরে স্বীকার করি; অনিত্যের যত আবর্জনা', 'পূজার প্রাঙ্গণ হতে নিরালস্যে করিবে মার্জনা', 'প্রতিক্ষণে সাবধানে, এই মন্ত্র বাজুক নিয়ত', 'চিন্তায় বচনে কর্মে তব -- উত্তিষ্ঠত নিবোধত।']
['কামনায় কামনায় দেশে দেশে যুগে যুগান্তরে', 'নিরন্তর নিদারুণ দ্বন্দ্ব যবে দেখি ঘরে ঘরে', 'প্রহরে প্রহরে; দেখি অন্ধ মোহ দুরন্ত প্রয়াসে', 'বুভুক্ষার বহ্নি দিয়ে ভস্মীভূত করে অনায়াসে', 'নিঃসহায় দুর্ভাগার সকরুণ সকল প্রত্যাশা,', 'জীবনের সকল সম্বল; দুঃখীর আশ্রয়বাসা', 'নিশ্চিন্তে ভাঙিয়া আনে দুর্দাম দুরাশাহোমানলে', 'আহুতি-ইন্ধন জোগাইতে; নিঃসংকোচে গর্বে বলে,', 'আত্মতৃপ্তি ধর্ম হতে বড়ো; দেখি আত্মম্ভরী প্রাণ', 'তুচ্ছ করিবারে পারে মানুষের গভীর সম্মান', 'গৌরবের মৃগতৃষ্ণিকায়; সিদ্ধির স্পর্ধার তরে', "দীনের সর্বস্ব সার্থকতা দলি দেয় ধূলি-'পরে", 'জয়যাত্রাপথে; দেখি ধিক্কারে ভরিয়া উঠে মন,', 'আত্মজাতি-মাংসলুব্ধ মানুষের প্রাণনিকেতন', 'উন্মীলিছে নখে দন্তে হিংস্র বিভীষিকা; চিত্ত মম', 'নিষ্কৃতিসন্ধানে ফিরে পিঞ্জরিত বিহঙ্গমসম,', 'মুহূর্তে মুহূর্তে বাজে শৃঙ্খলবন্ধন-অপমান', 'সংসারের। হেনকালে জ্বলি উঠে বজ্রাগ্নি-সমান', 'চিত্তে তাঁর দিব্যমূর্তি, সেই বীর রাজার কুমার', 'বাসনারে বলি দিয়া বিসর্জিয়া সর্ব আপনার', 'বর্তমানকাল হতে নিষ্ক্রমিলা নিত্যকাল-মাঝে', 'অনন্ত তপস্যা বহি মানুষের উদ্ধারের কাজে', 'অহমিকা-বন্দীশালা হতে। - ভগবান বুদ্ধ তুমি,', 'নির্দয় এ লোকালয়, এ ক্ষেত্রই তব জন্মভূমি।', 'ভরসা হারাল যারা, যাহাদের ভেঙেছে বিশ্বাস,', 'তোমারি করুণাবিত্তে ভরুক তাদের সর্বনাশ, --', 'আপনারে ভুলে তারা ভুলুক দুর্গতি। - আর যারা', 'ক্ষীণের নির্ভর ধ্বংস করে, রচে দুর্ভাগ্যের কারা', 'দুর্বলের মুক্তি রুধি, বোসো তাহাদেরি দুর্গদ্বারে', 'তপের আসন পাতি; প্রমাদবিহ্বল অহংকারে', 'পড়ুক সত্যের দৃষ্টি; তাদের নিঃসীম অসম্মান', 'তব পুণ্য আলোকেতে লভুক নিঃশেষ অবসান।', 'তব পুণ্যে আলোকেতে লভুক নি:শেষ অবসান।']
['বন্ধু, তুমি বন্ধুতার অজস্র অমৃতে', 'পূর্ণপাত্র এনেছিলে মর্ত্য ধরণীতে।', 'ছিল তব অবিরত', 'হৃদয়ের সদাব্রত,', 'বঞ্চিত কর নি কভু কারে', 'তোমার উদার মুক্ত দ্বারে।', 'মৈত্রী তব সমুচ্ছল ছিল গানে গানে', 'অমরাবতীর সেই সুধাঝরা দানে।', 'সুরে-ভরা সঙ্গ তব', 'বারে বারে নব নব', 'মাধুরীর আতিথ্য বিলাল,', 'রসতৈলে জ্বেলেছিল আলো।', 'দিন পরে গেছে দিন, মাস পরে মাস,', 'তোমা হতে দূরে ছিল আমার আবাস।', '"হবে হবে, দেখা হবে\' --', 'এ কথা নীরব রবে', 'ধ্বনিত হয়েছে ক্ষণে ক্ষণে', 'অকথিত তব আমন্ত্রণে।', 'আমারো যাবার কাল এল শেষে আজি,', '"হবে হবে, দেখা হবে\' মনে ওঠে বাজি।', 'সেখানেও হাসিমুখে', 'বাহু মেলি লবে বুকে', 'নবজ্যোতিদীপ্ত অনুরাগে,', 'সেই ছবি মনে-মনে জাগে।', 'এখানে গোপন চোর ধরার ধুলায়', 'করে সে বিষম চুরি যখন ভুলায়।', 'যদি ব্যথাহীন কাল', 'বিনাশের ফেলে জাল,', 'বিরহের স্মৃতি লয় হরি,', 'সব চেয়ে সে ক্ষতিরে ডরি।', 'তাই বলি, দীর্ঘ আয়ু দীর্ঘ অভিশাপ,', 'বিচ্ছেদের তাপ নাশে সেই বড়ো তাপ।', 'অনেক হারাতে হয়,', 'তারেও করি নে ভয়;', 'যতদিন ব্যথা রহে বাকি,', 'তার বেশি যেন নাহি থাকি']
