['আমার ঘরের আশেপাশে যে-সব আমার বোবা-বন্ধু আলোর প্রেমে মত্ত হয়ে আকাশের দিকে হাত বাড়িয়ে আছে তাদের ডাক আমার মনের মধ্যে পৌঁছল। তাদের ভাষা হচ্ছে জীবজগতের আদিভাষা, তার ইশারা গিয়ে পোঁছয় প্রাণের প্রথমতম স্তরে; হাজার হাজার বৎসরের ভুলে-যাওয়া ইতিহাসকে নাড়া দেয়; মনের মধ্যে যে-সাড়া ওঠে সেও ঐ গাছের ভাষায়-- তার কোনো স্পষ্ট মানে নেই, অথচ তার মধ্যে বহু যুগযুগান্তর গুনগুনিয়ে ওঠে।', 'ঐ গাছগুলো বিশ্ববাউলের একতারা, ওদের মজ্জায় মজ্জায় সরল সুরের কাঁপন, ওদের ডালে ডালে পাতায় পাতায় একতালা ছন্দের নাচন। যদি নিস্তব্ধ হয়ে প্রাণ দিয়ে শুনি তা হলে অন্তরের মধ্যে মুক্তির বাণী এসে লাগে। মুক্তি সেই বিরাট প্রাণসমুদ্রের কূলে, যে-সমুদ্রের উপরের তলায় সুন্দরের লীলা রঙে রঙে তরঙ্গিত, আর গভীরতলে "শান্তম্ শিবম্ অদ্বৈতম্\'। সেই সুন্দরের লীলায় লালসা নেই, আবেশ নেই, জড়তা নেই, কেবল পরমা শক্তির নিঃশেষ আনন্দের আন্দোলন। "এতস্যৈবানন্দস্য মাত্রাণি\' দেখি ফুলে ফলে পল্লবে; তাতেই মুক্তির স্বাদ পাই, বিশ্বব্যাপী প্রাণের সঙ্গে প্রাণের নির্মল অবাধ মিলনের বাণী শুনি।', 'বোষ্টমী একদিন জিজ্ঞাসা করেছিল, করে আমাদের মিলন হবে গাছতলায়। তার মানে গাছের মধ্যে প্রাণের বিশুদ্ধ সুর, সেই সুরটি যদি প্রাণ পেতে নিতে পারি তা হলে আমাদের মিলনসংগীতে বদ-সুর লাগে না। বুদ্ধদেব যে বোধিদ্রুমের তলায় মুক্তিতত্ত্ব পেয়েছিলেন। তাঁর বাণীর সঙ্গে সঙ্গে সেই বোধিদ্রুমের বাণীও শুনি যেন-- দুই-এ মিশে আছে। আরণ্যক ঋষি শুনতে পেয়েছিলেন গাছের বাণী, "বৃক্ষ ইব স্তব্ধো দিবি তিষ্ঠত্যেকঃ\'; শুনেছিলেন, "যদিদং কিঞ্চ সর্বং প্রাণ এজতি নিঃসৃতম্\'। তাঁরা গাছে গাছে চিরযুগের এই প্রশ্নটি পেয়েছিলেন, "কেন প্রাণঃ প্রথমঃ প্রৈতিযুক্তঃ\'-- প্রথম-প্রাণ তার বেগ নিয়ে কোথা থেকে এসেছে  এই বিশ্বে। সেই প্রৈতি সেই বেগ থামতে চায় না, রূপের ঝরনা অহরহ ঝরতে লাগল, তার কত রেখা, কত ভঙ্গি, কত ভাষা, কত বেদনা। সেই প্রথম প্রাণপ্রৈতির নবনবোন্মেষশালিনী সৃষ্টির চিরপ্রবাহকে নিজের মধ্যে গভীরভাবে বিশুদ্ধভাবে অনুভব করার মহামুক্তি আর কোথায় আছে।', 'এখানে ভোরে উঠে হোটেলের জানালার কাছে বসে কতদিন মনে করেছি শান্তিনিকেতনের প্রান্তরে আমার সেই ঘরের দ্বারে প্রাণের আনন্দরূপ আমি দেখব আমার সেই লতার শাখায় শাখায়; প্রথম-প্রৈতির বন্ধবিহীন প্রকাশরূপ দেখব সেই নাগকেশরের ফুলে ফুলে। মুক্তির জন্যে প্রতিদিন যখন প্রাণ ব্যথিত ব্যাকুল হয়ে ওঠে, তখন সকলের চেয়ে মনে পড়ে আমার দরজার কাছের সেই গাছগুলিকে। তারা ধরণীর ধ্যানমন্ত্রের ধ্বনি। প্রতিদিন অরুণোদয়ে, প্রতি নিস্তব্ধরাত্রে তারার আলোয় তাদের ওঙ্কারের সঙ্গে আমার ধ্যানের সুর মেলাতে চাই। এখানে আমি রাত্রি প্রায় তিনটের সময়-- তখন একে রাতের অন্ধকার, তাতে মেঘের আবরণ-- অন্তরে অন্তরে একটা অসহ্য চঞ্চলতা অনুভব করি নিজের কাছ থেকেই উদ্দামবেগে পালিয়ে যাবার জন্যে। পালাব কোথায়। কোলাহল থেকে সংগীতে। এই আমার অন্তর্গূঢ় বেদনার দিনে শান্তিনিকেতনের চিঠি যখন পেলুম তখন মনে পড়ে গেল, সেই সংগীত তার সরল বিশুদ্ধ সুরে বাজছে আমার উত্তরায়ণের গাছগুলির মধ্যে, তাদের কাছে চুপ করে বসতে পারলেই সেই সুরের নির্মল ঝরণা আমার অন্তরাত্মাকে প্রতিদিন স্নান করিয়ে দিতে পারবে। এই স্নানের দ্বারা ধৌত হয়ে স্নিগ্ধ হয়ে তবেই আনন্দলোকে প্রবেশের অধিকার আমরা পাই। পরমসুন্দরের মুক্তরূপে প্রকাশের মধ্যেই পরিত্রাণ-- আনন্দময় সুগভীর বৈরাগ্যই হচ্ছে সেই সুন্দরের চরম দান।']
['অন্ধ ভূমিগর্ভ হতে শুনেছিলে সূর্যের আহ্বান', 'প্রাণের প্রথম জাগরণে, তুমি বৃক্ষ, আদিপ্রাণ,', 'ঊর্ধ্বশীর্ষে উচ্চারিলে আলোকের প্রথম বন্দনা', "ছন্দোহীন পাষাণের বক্ষ-'পরে; আনিলে বেদনা", 'নিঃসাড় নিষ্ঠুর মরুস্থলে।', 'সেদিন অম্বর-মাঝে', 'শ্যামে নীলে মিশ্রমন্ত্রে স্বর্গলোকে জ্যোতিষ্কসমাজে', 'মর্তের মাহাত্ম্যগান করিলে ঘোষণা। যে জীবন', 'মরণতোরণদ্বার বারম্বার করি উত্তরণ', 'যাত্রা করে যুগে যুগে অনন্তকালের তীর্থপথে', 'নব নব পান্থশালে বিচিত্র নূতন দেহরথে,', 'তাহারি বিজয়ধ্বজা উড়াইলে নিঃশঙ্ক গৌরবে', 'অজ্ঞাতের সম্মুখে দাঁড়ায়ে। তোমার নিঃশব্দ রবে', 'প্রথম ভেঙেছে স্বপ্ন ধরিত্রীর, চমকি উল্লসি', 'নিজেরে পড়েছে তার মনে-- দেবকন্যা দুঃসাহসী', 'কবে যাত্রা করেছিল জ্যোতিঃস্বর্গ ছাড়ি  দীনবেশে', 'পাংশুম্লান গৈরিকবসন-পরা,খণ্ড কালে দেশে', 'অমরার আনন্দেরে খণ্ড খণ্ড ভোগ করিবারে,', 'দুঃখের সংঘাতে তারে বিদীর্ণ করিয়া বারে বারে', 'নিবিড় করিয়া পেতে।', 'মৃত্তিকার হে বীর সন্তান,', 'সংগ্রাম ঘোষিলে তুমি মৃত্তিকারে দিতে মুক্তিদান', 'মরুর দারুণ দুর্গ হতে;যুদ্ধ চলে ফিরে ফিরে;', 'সন্তরি সমুদ্র-ঊর্মি দুর্গম দ্বীপের শূন্য তীরে', 'শ্যামলের সিংহাসন প্রতিষ্ঠিলে অদম্য নিষ্ঠায়,', 'দুস্তর শৈলের বক্ষে প্রস্তরের পৃষ্ঠায় পৃষ্ঠায়', 'বিজয়-আখ্যানলিপি লিখি দিলে পল্লব-অক্ষরে', 'ধূলিরে করিয়া মু্গ্ধ, চিহ্নহীন প্রান্তরে প্রান্তরে', 'ব্যাপিলে আপন পন্থা।', 'বাণীশূন্য ছিল একদিন', 'জলস্থল শূন্যতল, ঋতুর উৎসবমন্ত্রহীন--', 'শাখায় রচিলে তব সংগীতের আদিম আশ্রয়,', 'যে গানে চঞ্চল বায়ু নিজের লভিল পরিচয়,', 'সুরের বিচিত্র বর্ণে আপনার দৃশ্যহীন তনু', 'রঞ্জিত করিয়া নিল, অঙ্কিল গানের ইন্দ্রধনু', 'উত্তরীর প্রান্তে প্রান্তে । সুন্দরের প্রাণমূর্তিখানি', 'মৃত্তিকার মর্তপটে দিলে তুমি প্রথম বাখানি', 'টানিয়া আপন প্রাণে রূপশক্তি সূর্যলোক হতে,', 'আলোকের গুপ্তধন বর্ণে বর্ণে বর্ণিলে আলোতে।', 'ইন্দ্রের অপ্সরী আসি মেঘে হানিয়া কঙ্কণ', 'বাষ্পপাত্র চূর্ণ করি লীলানৃত্যে করেছে বর্ষণ', 'যৌবন অমৃতরস, তুমি তাই নিলে ভরি ভরি', 'আপনার পুত্রপুষ্পপুটে, অনন্তযৌবনা করি', 'সাজাইলে বসুন্ধরা।', 'হে নিস্তব্ধ, হে মহাগম্ভীর,', 'বীর্যেরে বাঁধিয়া ধৈর্যে শান্তিরূপ দেখালে শক্তির;', 'তাই আসি তোমার আশ্রয়ে শান্তিদীক্ষা লভিবারে', 'শুনিতে মৌনের মহাবানী; দুশ্চিন্তার গুরুভারে', 'নতশীর্ষ বিলুণ্ঠিতে শ্যামসৌম্যচ্ছায়াতলে তব--', 'প্রাণের উদার রূপ,রসরূপ নিত্য নব নব,', 'বিশ্বজয়ী বীররূপ ধরণীর, বাণীরূপ তার', 'লভিতে আপন প্রাণে। ধ্যানবলে তোমার মাঝার', 'গেছি আমি, জেনেছি, সূর্যের বক্ষে জ্বলে বহ্নিরূপে', 'সৃষ্টিযজ্ঞে যেই হোম, তোমার সত্তায় চুপে চুপে', 'ধরে তাই শ্যামস্নিগ্ধরূপ; ওগো সূর্যরশ্মিপায়ী,', 'শত শত শতাব্দীর দিনধেনু দুহিয়া সদাই', 'যে তেজে ভরিলে মজ্জা, মানবেরে তাই করি দান', 'করেছ জগৎজয়ী; দিলে তারে পরম সম্মান;', 'হয়েছে সে দেবতার প্রতিস্পর্ধী-- সে অগ্নিচ্ছটায়', 'প্রদীপ্ত তাহার শক্তি বিশ্বতলে বিস্ময় ঘটায়', 'ভেদিয়া দুঃসাধ্য বিঘ্নবাধা। তব প্রাণে প্রাণবান,', 'তব স্নেহচ্ছায়ায় শীতল, তব তেজে তেজীয়মান,', 'সজ্জিত তোমার মাল্যে যে মানব, তারি দূত হয়ে', "ওগো মানবের বন্ধু, আজি এই কাব্য-অর্ঘ্য ল'য়ে", 'শ্যামের বাঁশির তানে মুগ্ধ কবি আমি', 'অর্পিলাম তোমায় প্রণামী।']
['শ্রীযুক্ত জগদীশচন্দ্র বসু', 'প্রিয়করকমলে', 'বন্ধু,', 'যেদিন ধরণী ছিল ব্যথাহীন বাণীহীন মরু,', 'প্রাণের আনন্দ নিয়ে, শঙ্কা নিয়ে, দুঃখ নিয়ে, তরু', 'দেখা দিল দারুণ নির্জনে। কত যুগ-যুগান্তরে', 'কান পেতে ছিল স্তব্ধ মানুষের পদশব্দ তরে', 'নিবিড় গহনতলে। যবে এল মানব অতিথি,', 'দিল তারে ফুল ফল, বিস্তারিয়া দিল ছায়াবীথি।', 'প্রাণের আদিমভাষা গূঢ় ছিল তাহার অন্তরে,', 'সম্পূর্ণ হয় নি ব্যক্ত আন্দোলনে ইঙ্গিতে মর্মরে।', 'তার দিনরজনীর জীবযাত্রা বিশ্বধরাতলে', 'চলেছিল নানা পথে শব্দহীন নিত্যকোলাহলে', 'সীমাহীন ভবিষ্যতে; আলোকের আঘাতে তনুতে', 'প্রতিদিন উঠিয়াছে চঞ্চলিত অণুতে অণুতে', 'স্পন্দবেগে নিঃশব্দ ঝংকারগীতি; নীরব স্তবনে', 'সূর্যের বন্দনাগান গাহিয়াছে প্রভাতপবনে।', 'প্রাণের প্রথমবাণী এইমতো জাগে চারিভিতে', 'তৃণে তৃণে বনে বনে, তবু তাহা রয়েছে নিভৃতে--', 'কাছে থেকে শুনি নাই; হে তপস্বী, তুমি একমনা', 'নিঃশব্দেরে বাক্য দিলে; অরণ্যের অন্তরবেদনা', 'শুনেছ একান্তে বসি; মূক জীবনের যে ক্রন্দন', 'ধরণীর মাতৃবক্ষে নিরন্তর জাগাল স্পন্দন', 'অঙ্কুরে অঙ্কুরে উঠি, প্রসারিয়া শত ব্যগ্র শাখা,', 'পত্রে পত্রে চঞ্চলিয়া শিকড়ে শিকড়ে  আঁকাবাঁকা', 'জন্মমরণের দ্বন্দ্বে, তাহার রহস্য তব কাছে', 'বিচিত্র অক্ষররূপে সহসা প্রকাশ লভিয়াছে।', 'প্রাণের আগ্রহবার্তা নির্বাকের অন্তঃপুত হতে', 'অন্ধকার পার করি আনি দিলে দৃষ্টির আলোতে।', 'তোমার প্রতিভাদীপ্ত চিত্তমাঝে কহে আজি কথা', 'তরুর মর্মর সাথে মানব-মর্মের আত্মীয়তা;', 'প্রাচীন আদিমতম সম্বন্ধের দেয় পরিচয়।', 'হে সাধকশ্রেষ্ঠ, তব দুঃসাধ্য সাধন লভে জয়--', 'সতর্ক দেবতা যেথা গুপ্তবাণী রেখেছেন ঢাকি', 'সেথা তুমি দীপ্তহস্তে অন্ধকারে পশিলে একাকী,', 'জাগ্রত করিলে তারে। দেবতা আপন পরাভবে', 'যেদিন প্রসন্ন হন, সেদিন উদার জয়রবে', 'ধ্বনিত অমরাবতী আনন্দে রচিয়া দেয় বেদি', 'বীর বিজয়ীর তরে, যশের পতাকা অভ্রভেদী', 'মর্তের চূড়ায় উড়ে।', 'মনে আছে একদা যেদিন', 'আসন প্রচ্ছন্ন তব, অশ্রদ্ধার অন্ধকারে লীন,', 'ঈর্ষাকণ্টকিত পথে চলেছিলে ব্যথিত চরণে,', 'ক্ষুদ্র শত্রুতার সাথে প্রতিক্ষণে অকারণ রণে', 'হয়েছ পীড়িত শ্রান্ত। সে দুঃখই তোমার পাথেয়,', 'সে অগ্নি জ্বেলেছে যাত্রাদীপ, অবজ্ঞা দিয়েছে শ্রেয়,', 'পেয়েছ সম্বল তব আপনার গভীর অন্তরে।', 'তোমার খ্যাতির শঙ্খ আজি বাজে দিকে দিগন্তরে', 'সমুদ্রের এ কূলে ও কূলে; আপন দীপ্তিতে আজি', 'বন্ধু, তূমি দীপ্যমান; উচ্ছ্বসি উঠিছে বাজি', 'বিপুল কীর্তির মন্ত্র তোমার আপন কর্মমাঝে।', 'জ্যোতিষ্কসভার তলে যেথা তব আসন বিরাজে', 'সেথায় সহস্রদীপ জ্বলে আজি দীপালি-উৎসবে!', 'আমারো একটি দীপ তারি সাথে মিলাইনু যবে', 'চেয়ে দেখো তার পানে, এ দীপ বন্ধুর হাতে জ্বালা;', 'তোমার তপস্যাক্ষেত্র ছিল যবে নিভৃত নিরালা।', 'বাধায় বেষ্টিত রুদ্ধ, সেদিন সংশয়সন্ধ্যাকালে', 'কবি-হাতে বরমাল্য সে-বন্ধু পরায়েছিল ভালে;', 'অপেক্ষা করে নি সে তো জনতার সমর্থন তরে,', "দুর্দিনে জ্বেলেছে দীপ রিক্ত তব অর্ঘ্যথালি-'পরে।", 'আজি সহস্রের সাথে ঘোষিল সে, "ধন্য ধন্য তুমি,', "ধন্য তব বন্ধুজন, ধন্য তব পুণ্য জন্মভূমি।'"]
['আমি তখন ছিলেম শিলঙ পাহাড়ে, রূপভাবক নন্দলাল ছিলেন কার্সিয়ঙে। তাঁর কাছ থেকে ছোটো একটি পত্রপট পাওয়া গেল, তাতে পাহাড়ের উপর দেওদার গাছের ছবি আঁকা। চেয়ে চেয়ে মনে হল, ঐ একটি দেবদারুর মধ্যে যে শ্যামল শক্তির প্রকাশ , সমস্ত পর্বতের চেয়ে তা বড়ো, ঐ দেবদারুকে দেখা গেল হিমালয়ের তপস্যার সিদ্ধিরূপে। মহাকালের চরণপাতে হিমালয়ের প্রতিদিন ক্ষয় হচ্ছে, কিন্তু দেবদারুর মধ্যে যে প্রাণ, নব নব তরুদেহের মধ্যে দিয়ে যুগে যুগে তা এগিয়ে চলবে। শিল্পীর পত্রপটের প্রত্যুত্তরে আমি  এই কাব্যলিপি পাঠিয়ে দিলেম।', 'তপোমগ্ন হিমাদ্রি ব্রহ্মরন্ধ্র ভেদ করি চুপে', 'বিপুল প্রাণের শিখা উচ্ছ্বসিল দেবদারুরূপে।', 'সূর্যের যে জ্যোতির্মন্ত্র তপস্বীর নিত্য-উচ্চারণ', 'অন্তরের অন্ধকারে, পারিল না করিতে ধারণ', 'সেই দীপ্ত রুদ্রবাণী-- তপস্যার সৃষ্টিশক্তিবলে', 'সে বাণী ধরিল শ্যামকায়া; সবিতার সভাতলে', 'করিল সাবিত্রীগান;স্পন্দমান ছন্দের মর্মরে', 'ধরিত্রীর সামগাথা বিস্তারিল অনন্ত অম্বরে।', 'ঋজু দীর্ঘ দেবদারু-- গিরি এরে শ্রেষ্ঠ করে জ্ঞান', 'আপন মহিমা চেয়ে; অন্তরে ছিল যে তার ধ্যান', 'বাহিরে তা সত্য হল; ঊর্ধ্ব হতে পেয়েছিল ঋণ,', 'ঊর্ধ্বপানে অর্ঘ্যরূপে শোধ করি দিল একদিন।', 'আপন দানের পুণ্যে স্বর্গ তার রহিল না দূর,', 'সূর্যের সংগীতে মেশে মৃত্তিকার মুরলীর সুর।']
['সে বৎসর শান্তিনিকেতন-আম্রবীথিকায় বসন্ত-উৎসব হয়েছিল। কেউ-বা চিত্রে কেউ বা কারুশিল্পে কেউ বা কাব্যে আপন অর্ঘ্য এনেছিলেন। আমি ঋতুরাজকে নিবেদন করেছিলেম কয়েকটি  কবিতা, তার মধ্যে নিম্নলিখিত একটি। সেদিন উৎসবে যাঁরা উপস্থিত ছিলেন, এই আম্রবনের সঙ্গে আমার পরিচয় তাঁদের সকলের চেয়ে পুরাতন-- সেই আমার বালককালের আত্মীয়তা এই কবিতার মধ্যে আমার জীবনের পরাহ্নে প্রকাশ করে গেলেম। এই আম্রবনের যে নিমন্ত্রণ বালকের চিরবিস্মিত  হৃদয়ে এসে পোঁছেছিল আজ মনে হয় সেই নিমন্ত্রণ যেন আবার আসছে মাটির মেঠো সুর নিয়ে, রৌদ্রতপ্ত ঘাসের গন্ধ নিয়ে, উত্তেজিত শালিখগুলির কাকলিবিক্ষুব্ধ অপরাহ্নের অবকাশ নিয়ে।', 'তব পথচ্ছায়া বাহি বাঁশরিতে যে বাজাল-আজি', 'মর্মে তব অশ্রুত রাগিনী,', 'ওগো আম্রবন,', 'তারি স্পর্শে রহি রহি আমারো হৃদয় উঠে বাজি--', 'চিনি তারে কিম্বা নাহি চিনি,', 'কে জানে কেমন!', 'অন্তরে অন্তরে তব যে চঞ্চল রসের ব্যগ্রতা', 'আপন অন্তরে তাহা বুঝি,', 'ওগো আম্রবন।', 'তোমার প্রচ্ছন্ন মন আমারি মতন চাহে কথা--', 'মঞ্জরিতে মুখরিয়া আনন্দের ঘনগূঢ় ব্যথা;', 'অজানারে খুঁজি', 'আমারি যতন আন্দোলন।', 'সচকিয়া চিকনিয়া কাঁপে তব কিশলয়রাজি', 'সর্ব অঙ্গে  নিমেষে, নিমেষে ,', 'ওগো আম্রবন।', 'আমিও তো আপনার বিকশিত কল্পনায় সাজি', 'অন্তর্লীন আনন্দ-আবেশে', 'অমনি নূতন।', 'প্রাণে মোর অমনি তো দোলা দেয় সন্ধ্যায় উষায়', 'অদৃশ্যের নিশ্বসিত ধ্বনি,', 'ওগো আম্রবন।', 'আমার যে পুষ্পশোভা সে কেবল বাণীর ভূষায়,', 'নূতন চেতনে চিত্ত আপনারে পরাইতে চায়', 'সুরের গাঁথনি--', 'গীতঝংকারের আবরণ।', 'যে অজস্র ভাষা তব উচ্ছ্বসিয়া উঠেছে কুসুমি', 'ভূতলের চিরন্তনী কথা,', 'ওগো আম্রবন,', 'তাই বহে নিয়ে যাও, আকাশের অন্তরঙ্গ তুমি,', 'ধরণীর বিরহবারতা', 'গভীর গোপন।', 'সে ভাষা সহজে মিশে বাতাসের নিশ্বাসে নিশ্বাসে,', 'মৌমাছির গুঞ্জনে গুঞ্জনে,', 'ওগো আম্রবন।', 'আমার নিভৃত চিত্তে সে ভাষা সহজে চলে আসে,', 'মিশে যায় সংগোপনে অন্তরের আভাসে আশ্বাসে', 'স্বপনে বেদনে,', 'ধ্যানে মোর করে সঞ্চরণ।', 'সুদূর জন্মের যেন ভুলে যাওয়া প্রিয়কণ্ঠস্বর', 'গন্ধে তব রয়েছে সঞ্চিত,', 'ওগো আম্রবন।', "যেন নাম ধ'রে কোন্ কানে-কানে গোপন মর্মর", 'তাই মোরে করে রোমাঞ্চিত', 'আজি ক্ষণে ক্ষণ।', 'আমার ভাবনা আজি প্রসারিত তব গন্ধ সনে', 'জনম-মরণ-পরপার,', 'ওগো আম্রবন,', 'যেথায় অমরাপুরে সুন্দরের দেউলপ্রাঙ্গণে', 'জীবনের নিত্য-আশা সন্ন্যাসিনী, সন্ধ্যারতিক্ষণে', 'দীপ জ্বালি তার', 'পূর্ণেরে করিছে সমর্পণ।', 'বহুকাল চলিয়াছে বসন্তের রসের সঞ্চার', 'ওই তব মজ্জায় মজ্জায়,', 'ওগো আম্রবন,', 'বহুকাল যৌবনের মদোৎফুল্ল পল্লীললনার', 'আকুলিত অলক সজ্জায়', 'জোগালে ভুষণ।', 'শিকড়ের মুষ্টি দিয়া আঁকড়িয়া যে বক্ষ পৃথ্বী', 'প্রাণরস কর তুমি পান,', 'ওগো আম্রবন,', 'সেথা আমি গেঁথে আছি দুদিনের কুটির মৃত্তির--', 'তোমার উৎসবে আমি আজি গাব এক রজনীর', 'পথ-চলা গান,', 'কালি তার হবে সমাপন।']
['শান্তিনিকেতন উত্তরায়ণের একটি কোণের বাড়িতে আমার বাসা ছিল। এই বাসার অঙ্গনে আমার পরলোকগত বন্ধু পিয়র্সন একটি বিদেশী গাছের চারা রোপণ করেছিলেন। অনেককাল অপেক্ষার পরে নীলফুলের স্তবকে স্তবকে একদিন সে আপনার অজস্র পরিচয় অবারিত করলে। নীল রঙে আমার গভীর আনন্দ, তাই এই ফুলের বাণী আমার যাতায়াতের পথে প্রতিদিন আমাকে ডাক দিয়ে বারে বারে স্তব্ধ করেছে। আমার দিক থেকে কবিরও কিছু বলবার ইচ্ছে হত কিন্তু নাম না পেলে সম্ভাষণ করা চলে না। তাই লতাটির নাম দিয়েছি নীলমণিলতা। উপযুক্ত অনুষ্ঠানের দ্বারা সেই নামকরণটি পাকা করবার জন্যে এই কবিতা। নীলমণি ফুল যেখানে চোখের সামনে ফোটে  সেখানে নামের দরকার হয় নি, কিন্তু একদা অবসানপ্রায় বসন্তের দিনে দূরে ছিলুম, সেদিন রূপের স্মৃতি নামের দাবি করলে। ভক্ত ১০১ নামে দেবতাকে ডাকে সে শুধু বিরহের আকাশকে পরিপূর্ণ করবার জন্যে।', 'ফাল্গুনমাধুরী তার চরণের মঞ্জীরে মঞ্জীরে', 'নীলমণিমঞ্জরির গুঞ্জন বাজায়ে দিল কি রে।', 'আকাশ যে মৌনভার', 'বহিতে পারে না আর,', 'নীলিমাবন্যায় শূন্যে উচ্ছলে অনন্ত ব্যাকুলতা ,', 'তারি ধারা পুষ্পপাত্রে ভরি নিল নীলমণিলতা।', 'পৃথ্বী গভীর মৌন দূর শৈলে ফেলে নীল ছায়া,', 'মধ্যাহ্নমরীচিকায় দিগন্তে খোঁজে সে স্বপ্নমায়া।', 'যে মৌন নিজেরে চায়', 'সমুদ্রের নীলিমায়,', 'অন্তহীন সেই মৌন উচ্ছ্বসিল নীলগুচ্ছ ফুলে,', 'দুর্গম রহস্য তার উঠিল সহজ ছন্দে দুলে।', 'আসন্ন মিলনাশ্বাসে বধূর কম্পিত তনুখানি', 'নীলাম্বর-অঞ্চলের গুণ্ঠনে সঞ্চিত করে বাণী।', 'মর্মের নির্বাক কথা', 'পায় তার নিঃসীমতা', 'নিবিড় নির্মল নীলে; আনন্দের সেই নীল দ্যুতি', 'নীলমণিমঞ্জরির পুঞ্জে পুঞ্জে প্রকাশে আকূতি।', 'অজানা পান্থের মতো ডাক দিলে অতিথির ডাকে,', 'অপরূপ পুষ্পোচ্ছ্বাসে হে লতা, চিনালে আপনাকে।', 'বেল জুঁই শেফালিরে', 'জানি আমি ফিরে ফিরে,', 'কত ফাল্গুনের, কত শ্রাবণের, আশ্বিনের ভাষা', 'তারা তো এনেছে চিত্তে, রঙিন করেছে ভালোবাসা।', 'চাঁপার কাঞ্চন-আভা সে-যে কার কণ্ঠস্বরে সাধা,', 'নাগকেশরের গন্ধ সে-যে কোন্ বেণীবন্ধে বাঁধা।', 'বাদলের চামেলি-যে', 'কালো আঁখিজলে ভিজে,', 'করবীর রাঙা রঙ কঙ্কণঝংকারসুরে মাখা,', 'কদম্বকেশরগুলি নিদ্রাহীন বেদনায় আঁকা।', 'তুমি সুদুরের দূতী, নূতন এসেছ নীলমণি,', 'স্বচ্ছ নীলাম্বরসম নির্মল তোমার কণ্ঠধ্বনি।', 'যেন ইতিহাসজালে', 'বাঁধা নহ দেশে কালে,', 'যেন তুমি দৈববাণী বিচিত্র বিশ্বের মাঝখানে,', 'পরিচয়হীন তব আবির্ভাব, কেন এ কে জানে।', '"কেন এ কে জানে-- এই মন্ত্র আজি মোর মনে জাগে;', 'তাই তো ছন্দের মালা গাঁথি অকারণ অনুরাগে।', 'বসন্তের নানা ফুলে', 'গন্ধ তরঙ্গিয়া তুলে,', 'আম্রবনে ছায়া কাঁপে মৌমাছির গুঞ্জরণগানে;', 'মেলে অপরূপ ডানা প্রজাপতি , কেন এ কে জানে।', 'কেন এ কে জানে এত বর্ণগন্ধরসের উল্লাস,', 'প্রাণের মহিমাছবি রুপের গৌরবে পরকাশ।', 'যেদিন বিতানচ্ছায়ে', 'মধ্যাহ্নের মন্দবায়ে', 'ময়ুর আশ্রয়ে নিল, তোমারে তাহারে একখানে', 'দেখিলাম চেয়ে চেয়ে, কহিলাম, "কেন এ কে জানে।\'', 'অভ্যাসের সীমা-টানা চৈতন্যের সংকীর্ণ সংকোচে', 'ঔদাস্যের ধুলা ওড়ে, আঁখির বিস্ময়রস ঘোচে।', 'মন জড়তায় ঠেকে,', 'নিখিলেরে জীর্ণ দেখে,', 'হেনকালে হে নবীন, তুমি এসে কী বলিলে কানে;', 'বিশ্বপানে চাহিলাম, কহিলাম, "কেন এ কে জানে।\'', 'আমি আজ কোথা আছি, প্রবাসে অতিথিশালা মাঝে।', 'তব নীললাবণ্যের বংশীধ্বনি দূর শূন্যে বাজে।', 'আসে বৎসরের শেষ,', 'চৈত্র ধরে ম্লান বেশ,', 'হয়তো বা রিক্ত তুমি ফুল ফোটাবার অবসানে,', 'তবু, হে অপূর্ব রূপ, দেখা দিলে কেন যে কে জানে।']
['অনেককাল পূর্বে শিলাইদহ থেকে কলকাতায় আসছিলেম। কুষ্টিয়া স্টেশনঘরের পিছনের দেয়ালঘেঁষা এক কুরচিগাছ চোখে পড়ল। সমস্ত গাছটি ফুলের ঐশ্বর্যে মহিমান্বিত। চারি দিকে হাটবাজার; এক দিকে রেলের লাইন, অন্য দিকে গোরুর গাড়ির ভিড়, বাতাস ধুলোয় নিবিড়। এমন অজায়গায় পি. ডব্লু. ডি-র স্বরচিত প্রাচীরের গায়ে ঠেস দিয়ে এই একটি কুরচিগাছ তার সমস্ত শক্তিতে বসন্তের জয়ঘোষণা করছে-- উপেক্ষিত বসন্তের প্রতি তার অভিবাদন সমস্ত হট্টগোলের উপরে যাতে ছাড়িয়ে ওঠে এই যেন তার প্রাণপণ চেষ্টা। কুরচির সঙ্গে এই আমার প্রথম পরিচয়।', 'ভ্রমর একদা ছিল পদ্মবনপ্রিয়,', 'ছিল প্রীতি কুমুদিনী পানে।', 'সহসা বিদেশে আসি, হায়, আজ কি ও', 'কূটজেও বহু বলি মানে!', '-- সংস্কৃত উদ্ভট শ্লোকের অনুবাদ', 'কুরচি, তোমার লাগি পদ্মেরে ভুলেছে অন্যমনা', 'যে ভ্রমর, শুনি নাকি তারে কবি করেছে ভর্ৎসনা।', 'আমি সেই ভ্রমরের দলে। তুমি আভিজাত্যহীনা,', 'নামের গৌরবহারা; শ্বেতভুজা ভারতীয় বীণা', 'তোমারে করে নি অভ্যর্থনা অলংকারঝংকারিত', 'কাব্যের মন্দিরে। তবু সেথা তব স্থান অবারিত,', 'বিশ্বলক্ষ্মী করেছেন নিমন্ত্রণ যে প্রাঙ্গণতলে', 'প্রসাদচিহ্নিত তাঁর নিত্যকার অতিথির দলে।', 'আমি কবি লজ্জা পাই কবির অন্যায় অবিচারে', 'হে সুন্দরী। শাস্ত্রদৃষ্টি দিয়ে তারা দেখেছে তোমারে,', 'রসদৃষ্টি দিয়ে নহে; শুভদৃষ্টি কোনো সুলগনে', 'ঘটিতে পারে নি তাই, ঔদাস্যের মোহ-আবরণে', 'রহিলে কুণ্ঠিত হয়ে।', 'তোমারে দেখেছি সেই কবে', 'নগরে হাটের ধারে, জনতার নিত্যকলরবে,', 'ইঁটকাঠপাথরের শাসনের সংকীর্ণ আড়ালে,', 'প্রাচীরের বহিঃপ্রান্তে। সূর্যপানে চাহিয়া দাঁড়ালে', 'সকরুণ অভিমানে; সহসা পড়েছে যেন মনে', 'একদিন ছিলে যবে মহেন্দ্রের  নন্দনকাননে', 'পারিজাতমঞ্জরির লীলার সঙ্গিনীরূপ ধরি', 'চিরবসন্তের স্বর্গে, ইন্দ্রাণীর সাজাতে কবরী;', 'অপ্সরীর নৃত্যলোল মণিবন্ধে কঙ্কণবন্ধনে', 'পেতে দোল তালে তালে; পুর্ণিমার অমল চন্দনে', "মাখা হয়ে নিঃশ্বসিতে চন্দ্রমার বক্ষোহার-'পরে।", 'অদুরে কঙ্কররুক্ষ লৌহপথে কঠোর ঘর্ঘরে', 'চলেছে আগ্নেয়রথ, পণ্যভারে কম্পিত ধরায়', 'ঔদ্ধত্য বিস্তারি বেগে; কটাক্ষে কেহ না ফিরে চায়', 'অর্থমূল্যহীন তোমা-পানে, হে তুমি দেবের প্রিয়া,', 'স্বর্গের দুলালী। যবে নাটমন্দিরের পথ দিয়া', 'বেসুর অসুর চলে, সেইক্ষণে তুমি একাকিনী', 'দক্ষিণবায়ুর ছন্দে বাজায়েছ সুগন্ধ-কিঙ্কিণী', 'বসন্তবন্দনানৃত্যে-- অবজ্ঞিয়া অন্ধ অবজ্ঞারে,', 'ঐশ্বর্যের ছদ্মবেশী ধূলির দুঃসহ অহংকারে', 'হানিয়া মধুর হাস্য; শাখায় শাখায় উচ্ছ্বসিত', 'ক্লান্তিহীন সৌন্দর্যের আত্মহারা অজস্র অমৃত', 'করেছে নিঃশব্দ নিবেদন।', 'মোর মুগ্ধ চিত্তময়', 'সেইদিন অকস্মাৎ আমার প্রথম পরিচয়', 'তোমা-সাথে। অনাদৃত বসন্তের আবাহন গীতে', 'প্রণমিয়া উপেক্ষিতা, শুভক্ষণে কৃতজ্ঞ এ চিতে', 'পদার্পিলে অক্ষয় গৌরবে। সেইক্ষণে জানিলাম,', 'হে আত্মবিস্মৃত তুমি, ধরাতলে সত্য তব নাম', 'সকলেই ভুলে গেছে , সে নাম প্রকাশ নাহি পায়', 'চিকিৎসাশাস্ত্রের গ্রন্থে, পণ্ডিতের পুঁথির পাতায়;', 'গ্রামের গাথার ছন্দে সে নাম হয় নি আজও লেখা,', 'গানে পায় নাই সুর। সে নাম কেবল জানে একা', 'আকাশের সূর্যদেব, তিনি তাঁর আলোকবীণায়', 'সে নামে ঝংকার দেন, সেই সুর ধুলিরে চিনায়', 'অপূর্ব ঐশ্বর্য তার; সে সুরে গোপন বার্তা জানি', 'সন্ধানী বসন্ত হাসে। স্বর্গ হতে চুরি করে আনি', 'এ ধরা, বেদের মেয়ে, তোরে রাখে কুটির-কানাচে', 'কটুনামে লুকাইয়া, হঠাৎ পড়িস ধরা পাছে।', 'পণ্যের কর্কশধ্বনি এ নামে কদর্য আবরণ', 'রচিয়াছে; তাই তোরে দেবী ভারতীর পদ্মবন', 'মানে নি স্বজাতি বলে, ছন্দ তোরে করে পরিহার--', 'তা বলে হবে কি  ক্ষুণ্ন কিছুমাত্র তোর শুচিতার।', 'সূর্যের আলোর ভাষা আমি কবি কিছু কিছু চিনি,', 'কুরচি, পড়েছ ধরা, তুমিই রবির আদরিণী।']
['প্রায় ত্রিশ বছর হল শান্তিনিকেতনের শালবীথিকায় আমার সেদিনকার এক কিশোর কবিবন্ধুকে পাশে নিয়ে অনেক দিন অনেক সায়াহ্নে পায়চারি করেছি। তাকে অন্তরের গভীর কথা বলা বড়ো সহজ ছিল। সেই আমাদের যত আলাপগুঞ্জরিত রাত্রি, আশ্রমবাসের ইতিহাসে আমার চিরন্তন স্মৃতিগুলির সঙ্গেই গ্রথিত হয়ে আছে। সে কবি আজ ইহলোকে নেই। পৃথিবীতে মানুষের প্রিয়সঙ্গের কত ধারা কত নিভৃত পথ দিয়ে চলেছে। এই স্তব্ধ তরুশ্রেণীর প্রাচীন ছায়ায় সেই ধারা তেমন করে আরো অনেক বয়ে গেছে, আরো অনেক বইবে। আমরা চলে যাব কিন্তু কালে কালে বারে বারে বন্ধুসংগমের জন্য এই ছায়াতল রয়ে গেল। যেমন অতীতের কথা ভাবছি-- তেমনি ঐ শালশ্রেণীর দিকে চেয়ে বহুদূর ভবিষ্যতের ছবিও মনে আসছে।', 'বাহিরে যখন ক্ষুব্ধ দক্ষিণের মদির পবন', 'অরণ্যে বিস্তারে অধীরতা; যবে কিংশুকের বন', 'উছৃঙ্খল রক্তরাগে স্পর্ধায় উদ্যত; দিশিদিশি', 'শিমুল ছড়ায় ফাগ; কোকিলের গান অহর্নিশি', 'জানে না সংযম, যবে বকুল অজস্র সর্বনাশে', 'স্খলিত দলিত বনপথে, তখন তোমার পাশে', 'আসি আমি হে তপস্বী শাল, যেথায় মহিমারাশি', 'পুঞ্জিত করেছ অভ্রভেদী, যেথা রয়েছে বিকাশি', 'দিগন্তে গম্ভীর শান্তি। অন্তরের নিগূঢ় গভীরে', 'ফুল ফুটাবার ধ্যানে নিবিষ্ট রয়েছে ঊর্দ্ধশিরে;', 'চৌদিকের চঞ্চলতা পশে না সেথায়। অন্ধকারে', 'নিঃশব্দ সৃষ্টির মন্ত্র নাড়ি বেয়ে শাখায় সঞ্চারে;', 'সে অমৃত মন্ত্রতেজ নিলে ধরি সূর্যলোক হতে', 'নিভৃত মর্মের মাঝে; স্নান করি আলোকের স্রোতে', 'শুনি নিলে নীল আকাশের শান্তিবাণী; তার পরে', 'আত্মসমাহিত তুমি, স্তব্ধ তুমি-- বৎসরে বৎসরে', 'বিশ্বের প্রকাশযজ্ঞে বারম্বার করিতেছ দান', 'নিপুণ সুন্দর তব কমণ্ডলু হতে অফুরান', 'পুণ্যগন্ধী প্রাণধারা; সে ধারা চলেছে ধীরে ধীরে', 'দিগন্তে শ্যামল ঊর্মি উচ্ছ্বাসিয়া দূর শতাব্দীরে', 'শুনাতে মর্মর আশীর্বাণী। রাজার সাম্রাজ্য কতশত', 'কালের বন্যায় ভাসে, ফেটে যায় বুদবুদের মতো,', 'মানুষের ইতিবৃত্ত সুদুর্গম গৌরবের পথে', 'কিছুদূর যায়, আর বারম্বার ভগ্নচুর্ণ রথে', 'কীর্ণ করে ধূলি। তারি মাঝে উদার তোমার স্থিতি;', 'ওগো মহা শাল, তুমি সুবিশাল কালের অতিথি;', 'আকাশেরে দাও সঙ্গ বর্ণরঙ্গে শাখার ভঙ্গিতে,', 'বাতাসেরে দাও মৈত্রী পল্লবের মর্মরসংগীতে,', 'মঞ্জরির গন্ধের গণ্ডুষে। যুগে যুগে কত কাল', 'পথিক এসেছে তব ছায়াতলে, বসেছে রাখাল,', 'শাখায় বেঁধেছে নীড় পাখি; যায় তারা পথ বাহি', 'আসন্ন বিস্মৃতি পানে, উদাসীন তুমি আছ চাহি।', 'নিত্যের মালার সূত্রে অনিত্যের যত অক্ষগুটি', 'অস্তিত্বের আবর্তনে দ্রুতবেগে চলে তারা ছুটি;', 'মর্তপ্রাণ তাহাদের ক্ষণেক পরশ করে যেই', 'পায় তারা জপনাম, তার পরে আর তারা নেই,', 'নেমে যায় অসংখ্যের তলে। সেই চলে-যাওয়া দল', 'রেখে দিয়ে গেছে যেন ক্ষণিকের কলকোলাহল', 'দক্ষিণহাওয়ায় কাঁপা ওই তব পত্রের কল্লোলে,', 'শাখার দোলায়, ওই ধ্বনি স্মরণে জাগায় তোলে', 'কিশোর বন্ধুরে মোর। কতদিন এই পাতাঝরা', 'বীথিকায়, পুষ্পগন্ধে বসন্তের আগমনী-ভরা', 'সায়াহ্নে দুজনে মোরা ছায়াতে অঙ্কিত চন্দ্রালোকে', 'ফিরেছি গুঞ্জিত আলাপনে। তার সেই মুগ্ধ চোখে', 'বিশ্ব দেখা দিয়েছিল নন্দনমন্দার রঙে রাঙা;', 'যৌবন-তুফান-লাগা সেদিনের কত নিদ্রাভাঙা', 'জ্যোৎস্নামুন্ধ রজনীর সৌহার্দ্যের সুধারসধারা', 'তোমার ছায়ার মাঝে দেখা দিল, হয়ে গেল সারা।', 'গভীর আনন্দক্ষণ কতদিন তব মঞ্জরিতে', 'একান্ত মিশিয়াছিল একখানি অখণ্ড সংগীতে', 'আলোকে আলাপে হাস্যে, বনের চঞ্চল আন্দোলনে,', 'বাতাসের উদাস নিশ্বাসে।', 'প্রীতিমিলনের ক্ষণে', 'সেদিনের প্রিয় সে কোথায়, বর্ষে বর্ষে দোলা দিত', 'যাহার প্রাণের বেগ উৎসব করিয়া তরঙ্গিত।', 'তোমার বীথিকাতলে তার যুক্ত জীবনপ্রবাহ', 'আনন্দচঞ্চল গতি মিলায়েছে আপন উৎসাহ', 'পুষ্পিত উৎসাহে তব। হায়, আজি তব পত্রদোলে', 'সেদিনের স্পর্শ নাই। তাই এই বসন্তকল্লোলে,', 'পুর্ণিমার পূর্ণতায়, দেবতার অমৃতের দানে', 'মর্তের বেদনা মেশে।', 'চাহি আজ দূর পানে', 'স্বপ্নচ্ছবি চোখে ভাসে--  ভাবী কোন্ ফাল্গুনের রাতে', 'দোলপূর্ণিমায়, সাজাতে আসিছে কারা পদ্মপাতে', 'পলাশ বকুল চাঁপা, আলিম্পনলেখা এঁকে দিতে', 'তব ছায়াবেদিকায়, বসন্তের আবাহন গীতে', 'প্রসন্ন করিতে তব পুষ্পবরিষন। সে উৎসবে', 'আজিকার এই দিন পথপ্রান্তে লুণ্ঠিত নীরবে।', 'কোলে তার পড়ে আছে এ রাত্রির উৎসবের ডালা।', 'আজিকার অর্ঘ্যে আছে যতগুলি সুরে-গাঁথা মালা,', 'কিছু তার শুকায়েছে, কিছু তার আছে অমলিন;', 'দুয়েকটি তুলে নিল যাত্রীদল; সে দিন এ দিন', 'দোঁহে দোঁহা-মুখ চেয়ে বদল করিয়া নিল মালা--', 'নূতনে ও পুরাতনে পূর্ণ হল বসন্তের পালা।']
['এ লতার কোনো-একটা বিদেশী নাম নিশ্চয় আছে-- জানি নে, জানার দরকারও নেই।  আমাদের দেশের মন্দিরে এই লতার ফুলের ব্যবহার চলে না, কিন্তু মন্দিরের বাহিরে যে দেবতা মুক্তস্বরূপে আছেন তাঁর প্রচুর প্রসন্নতা এর মধ্যে বিকশিত।  কাব্যসরস্বতী কোনো মন্দিরের বন্দিনী দেবতা নন, তাঁর ব্যবহারে এই ফুলকে লাগাব ঠিক করেছি, তাই নতুন করে নাম দিতে হল।  রূপে রসে এর মধ্যে বিদেশী কিছুই নেই, এদেশের হাওয়ায় মাটিতে এর একটুও বিতৃষ্ণা দেখা যায় না, তাই দিশী নামে একে আপন করে নিলেম।', 'প্রত্যাশী হয়ে ছিনু এতকাল ধরি,', 'বসন্তে আজ দুয়ারে, আ মরি মরি,', 'ফুলমাধুরীর অঞ্জলি দিল ভরি', 'মধুমঞ্জরীলতা।', 'কতদিন আমি দেখিতে এসেছি প্রাতে', 'কচি ডালগুলি ভরি নিয়ে কচি পাতে', 'আপন ভাষায় যেন আলোকের সাথে', 'কহিতে চেয়েছে কথা।', 'কতদিন আমি দেখেছি গোধূলিকালে', 'সোনালি ছায়ার পরশ লেগেছে ডালে,', 'সন্ধ্যাবায়ুর মৃদু-কাঁপনের তালে', 'কী যেন ছন্দ শোনে।', 'গহন নিশীথে ঝিল্লি যখন ডাকে,', 'দেখেছি চাহিয়া জড়িত ডালের ফাঁকে', 'কালপুরুষের ইঙ্গিত যেন কাকে', 'দূর দিগন্তকোণে।', 'শ্রাবণে সঘন ধারা ঝরে ঝরঝর', 'পাতায় পাতায় কেঁপে ওঠে থরথর,', 'মনে হয় ওর হিয়া যেন ভরভর', 'বিশ্বের বেদনাতে।', 'কতবার ওর মর্মে গিয়েছি চলি,', 'বুঝিতে পেরেছি কেন উঠে চঞ্চলি,', 'শরৎশিশিরে যখন সে ঝলমলি', 'শিহরায় পাতে পাতে।', 'ভুবনে ভুবনে যে প্রাণ সীমানাহারা', 'গগনে গগনে সিঞ্চিল গ্রহতারা', 'পল্লবপুটে ধরি লয় তারি ধারা,', 'মজ্জায় লহে ভরি।', 'কী নিবিড় যোগ এই বাতাসের সনে,', 'যেন সে পরশ পায় জননীর স্তনে,', 'সে পুলকখানি কত-যে, সে মোর মনে', 'বুঝিব কেমন করি।', 'বাতাসে আকাশে আলোকের মাঝখানে--', 'ঋতুর হাতের মায়ামন্ত্রের টানে', 'কী-যে বাণী আছে প্রাণে প্রাণে ওই জানে,', 'মন তা জানিবে কিসে।', 'যে ইন্দ্রজাল দ্যুলোকে ভূলোকে ছাওয়া,', 'বুকের ভিতর লাগে ওর তারি হাওয়া--', 'বুঝিতে যে চাই কেমন সে ওর পাওয়া,', 'চেয়ে থাকি অনিমেষে।', 'ফুলের গুচ্ছে আজি ও উচ্ছ্বসিত,', 'নিখিলবাণীর রসের পরশামৃত', 'গোপনে গোপনে পেয়েছে অপরিমিত', 'ধরিতে না পারে তারে।', 'ছন্দে গন্ধে রূপ-আনন্দে ভরা,', 'ধরণীর ধন গগণের মন-হরা,', 'শ্যামলের বীণা বাজিল মধুস্বরা', 'ঝংকারে ঝংকারে।', 'আমার দুয়ারে এসেছিল নাম ভুলি', 'পাতা-ঝলমল অঙ্কুরখানি তুলি', 'মোর আঁখিপানে চেয়েছিল দুলি দুলি', 'করুণ প্রশ্নরতা।', 'তার পরে কবে দাঁড়াল যেদিন ভোরে', 'ফুলে ফুলে তার পরিচয়লিপি ধরে', "নাম দিয়ে আমি নিলাম আপন ক'রে--", 'মধুমঞ্জরীলতা।', 'তার পরে যবে চলে যাব অবশেষে', 'সকল ঋতুর অতীত নীরব দেশে,', 'তখনো জাগাবে বসন্ত ফিরে এসে', 'ফুল-ফোটাবার ব্যথা।', 'বরষে বরষে সেদিনও তো বারে বারে', 'এমনি করিয়া শূন্য ঘরের দ্বারে', 'এই লতা মোর আনিবে কুসুমভারে', 'ফাগুনের আকুলতা।', 'তব পানে মোর ছিল যে প্রাণের প্রীতি', 'ওর কিশলয়ে রূপ নেবে সেই স্মৃতি,', 'মধুর গন্ধে আভাসিবে নিতি নিতি', 'সে মোর গোপন কথা।', 'অনেক কাহিনী যাবে যে সেদিন ভূলে,', 'স্মরণচিহ্ন কত যাবে উন্মূলে;', 'মোর দেওয়া নাম লেখা থাক্ ওর ফুলে', 'মধুমঞ্জরীলতা।']
['সমুদ্রের ধারের জমিতেই নারিকেলের সহজ আবাস।  আমাদের আশ্রমের মাঠ সেই সমুদ্রকূল থেকে বহুদূরে।  এখানে অনেক যত্নে একটি নারিকেলকে পালন করে তোলা হয়েছে সে নিঃসঙ্গ নিষ্ফল নিস্তেজ।  তাকে দেখে মনে হয় সে যেন প্রাণপণে ঋজু হয়ে দাঁড়িয়ে দিগন্ত অতিক্রম করে কোনো-এক আকাঙ্খার ধনকে দেখবার চেষ্টা করছে।  নির্বাসিত তরুর মজ্জার মধ্যে সেই আকাঙ্খা।  এখানে আলোনা মাটিতে সমুদ্রের স্পর্শমাত্র নেই, গাছের শিকড় তার বাঞ্ছিত রস এখানে সন্ধান করছে, পাচ্ছে না; সে উপবাসী, ধরণীর কাছে তার কান্নার সাড়া মিলছে না।  আকাশে উদ্যত হয়ে উঠে তার যে সন্ধানদৃষ্টিকে সে দিগন্তপারে পাঠাচ্ছে দিনান্তে সন্ধ্যাবেলায় সেই তার সন্ধানেরই সজীব মূর্তির মতো পাখি তার দোদুল্যমান শাখায় প্রতিদিন ফিরে ফিরে আসে।', 'আজ বসন্তে প্রথম কোকিল ডেকে উঠল।  দক্ষিণ হাওয়ায় আজ কি সমুদ্রের বাণী এসে পৌঁছল, যে বাণী সমুদ্রের কূলে কূলে বধির মাটির সুপ্তিকে নিয়তই অশান্ত তরঙ্গমন্ত্রে আন্দোলিত করে তুলেছে।  তাই কি আজ সেই দক্ষিণসমুদ্র থেকে তার তান্ডবনৃত্যের স্পর্শ এই গাছের শাখায় শাখায় চঞ্চল।  সমুদ্রের রুদ্রডমরুর জাগরণী কি এরই পল্লবমর্মরে তার ক্ষীণ প্রতিধ্বনি জাগিয়েছে।  বিরহী তরু কি আজ আপন অন্তরে সেই সুদূরবন্ধুর বার্তা পেল, যে বন্ধুর মহাগানে অভিনন্দিত হয়ে কোন্ অতীত যুগে একদিন কোনো প্রথম নারিকেল প্রাণযাত্রীরূপে জীবলোকে যাত্রা শুরু করেছিল?  সেই যুগারম্ভপ্রভাতের আদিম উৎসবে মহাপ্রাণের যে স্পর্শপুলক জেগেছিল তাই আজফিরে পেয়ে কি ঐ গাছটির সংবৎসরের অবসাদ আজ বসন্তে ঘুচল।  তার জীবনের জয়পতাকা আবার আজ কি ঐ নব উৎসাহে নীলাম্বরে আন্দোলিত।  যেন একটা আচ্ছাদন উঠে গেল, তার মজ্জার মধ্যে প্রাণশক্তির যে আশ্বাসবাণী প্রচ্ছন্ন হয়েছিল তাকেই আজ কি ফিরে পেলে, যে বাণী বলছে-- "চলো প্রাণতীর্থে, জয় করো মৃত্যুকে।\'', 'সমুদ্রের কূল হতে বহুদূরে শব্দহীন মাঠে', 'নিঃসঙ্গ প্রবাস তব, নারিকেল-- দিনরাত্রি কাটে', 'যে-প্রচ্ছন্ন আকাঙ্খায় বুঝিতে পার না তাহা নিজে।', 'দিগন্তেরে অতিক্রমি দেখিতে চাহিছ তুমি কী-যে', 'দীর্ঘ করি দেহ তব, মজ্জায় রয়েছে তার স্মৃতি', 'গূঢ় হয়ে।  মাটির গভীরে যে রস খুঁজিছ নিতি', 'কী স্বাদ পাও না তাহে, অন্নে তার কী অভাব আছে,', 'তাই তো শিকড় উপবাসী, কাঁদে ধরণীর কাছে।', 'আকাশে রয়েছ চেয়ে রাত্রিদিন কিসের প্রত্যাশে', 'বাক্যহারা! বারবার শূন্য হতে ফিরে ফিরে আসে', 'তোমারি সন্ধানরূপী সন্ধ্যাবেলাকার শ্রান্ত পাখি', 'লম্বিত শাখায় তব।', 'ওই শুন উঠিয়াছে ডাকি', 'বসন্তের প্রথম কোকিল।  সে বাণী কি এল প্রাণে', 'দক্ষিণপবন হতে, যে বাণী সমুদ্র শুধু জানে;', 'পৃথিবীর কূলে কূলে যে বাণী গম্ভীর আন্দোলনে', 'বধির মাটির সুপ্তি কাঁপায়ে তুলিছে প্রতিক্ষণে', 'অশান্ততরঙ্গমন্দ্রে, দক্ষিণসাগর হতে একি', 'তান্ডবনৃত্যের স্পর্শ শাখার হিল্লোলে তব দেখি', 'মুহুর্মুহু চঞ্চলিত।', 'রুদ্রডমরুর জাগরণী', 'পল্লবমর্মরে তব পেয়েছে কি ক্ষীণ প্রতিধ্বনি।', 'কান পেতে ছিলে তুমি-- হে বিরহী, বসন্তে কি আজি', 'সুদূরবন্ধুর বার্তা অন্তরে উঠিল তব বাজি--', 'যে বন্ধুর মহাগানে একদিন সুর্যের আলোতে', 'রোমাঞ্চিয়া বাহিরিলে প্রাণযাত্রী, অন্ধকার হতে?', 'আজি কি পেয়েছ ফিরে প্রাণের পরশহর্ষ সেই', 'যুগারম্ভপ্রভাতের আদি-উৎসবের।  নিমেষেই', 'অবসাদ দূরে গেল, জীবনের বিজয়পতাকা', 'আবার চঞ্চল হল নীলাম্বরে, খুলে গেল ঢাকা,', 'খুঁজে পেলে যে আশ্বাস অন্তরে কহিছে রাত্রিদিন--', '"প্রাণতীর্থে চলো, মৃত্যু করো জয়, শ্রান্তিক্লান্তিহীন।\'']
['চামেলিবিতানের নীচের ছায়ায় আমি বসতুম-- ময়ূর এসে বসত উপরে, লতার আশ্রয়বেষ্টনী থেকে পুচ্ছ ঝুলিয়ে।  জানি সে আমাকে কিছুমাত্র সম্মান করত না, কিন্তু সৌন্দর্যের যে অর্ঘ্যভার সে বহন করে বেড়াত, তার অজ্ঞাতে আমি নিজেই সেটি প্রতিদিন গ্রহণ করেছি।  এমন অসংকোচে সে যে দেখা দিয়ে যায় এতে আমি কৃতজ্ঞ ছিলুম, সে যে আমাকে ভয় করে নি এ আমার সৌভাগ্য।  আরো তার কয়েকটি সঙ্গী সঙ্গিনী ছিল কিন্তু দূরের দুরাশায় ওদের কোথায় টেনে নিয়ে গেল, আমিও চলে এসেছি সেই চামেলির সুগন্ধি ছায়ার আশ্রয় থেকে অন্য জায়গায়।  বাইরে থেকে এই পরিবর্তনগুলি বেশি কিছু নয়, তবু অন্তরের মধ্যে ভাঙাচোরার দাগ কিছু কিছু থেকে যায়।  শুনেছিলুম আমাদের প্রদেশে কোনো-এক নদীগর্ভজাত দ্বীপ ময়ূরের আশ্রয়।  ময়ূর হিন্দুর অবধ্য।  মৃগয়াবিলাসী ইংরেজ এই দ্বীপের নিষেধকে উপেক্ষা করতে পারে নি অথচ গুলি করে ময়ূর মারবার প্রবল আনন্দ থেকে বঞ্চিত হওয়া তার পক্ষে অসম্ভব হওয়াতে পার্শবর্তী দ্বীপে খাদ্যের প্রলোভন বিস্তার করে ভুলিয়ে নিয়ে এসে ময়ূর মারত। বাল্মীকির শাপকে এ যুগের কবি পুনরায় প্রচার না করে থাকতে পারল না।', 'মা নিষাদঃ প্রতিষ্ঠাং ত্বং', 'অগমঃ শাশ্বতীঃ সমাঃ।', 'ময়ূর, কর নি মোরে ভয়,', 'সেই গর্ব, সেই মোর জয়।', 'বাহিরেতে আমলকী', 'করিতেছে ঝকমকি,', 'বটের উঠেছে কচি পাতা,', 'হোথায় দুয়ার থেকে', 'আমারে গিয়েছ দেখে,', 'খুলিয়া বসেছি মোটা খাতা।', 'লিখিতেছি নিজ মনে--', 'হেরি তাই আঁখিকোণে', 'অবজ্ঞায় ফিরে যাও চলি,', 'বোঝ না, লেখনী ধরি', 'কী যে এত খুঁটে মরি,', 'আমারে জেনেছ মূঢ় বলি।', 'সেই ভালো জান যদি তাই,', 'তাহে মোরে কোনো খেদ নাই।', 'তবু আমি খুশি আছি,', 'আস তুমি কাছাকছি,', 'মোরে দেখে নাহি কর ত্রাস।', 'যদিও মানব,তবু', 'আমারে কর না কভু', 'দানব বলিয়া অবিশ্বাস।', 'সুন্দরের দূত তুমি,', 'এ ধূলির মর্তভূমি,', 'স্বর্গের প্রাসাদ হেথা আন,', 'তবুও বাধি না তোরে,', 'বাঁধি না পিঞ্জরে ধরে,', 'এও কি আশ্চর্য নাহি মান।', 'কাননের এই এক কোণা,', 'হেথায় তোমার আনাগোনা।', 'চামেলিবিতানতল', 'মোর বসিবার স্থল,', 'দিন যবে অবসান হয়।', 'হেথা আস কী যে  ভাবি,', 'মোর চেয়ে তোর দাবি', 'বেশি বৈ কম কিছু নয়।', 'জ্যোৎস্না ডালের ফাঁকে', 'হেথা আলপনা আঁকে,', 'এ নিকুঞ্জ জানে আপনার।', 'কচি পাতা যে বিশ্বাসে', 'দ্বিধাহীন হেথা আসে,', 'তোমার তেমনি অধিকার।', 'বর্ণহীন রিক্ত মোর সাজ,', 'তারি লাগি পাছে পাই লাজ,', 'বর্ণে বর্ণে আমি তাই', 'ছন্দ রচিবারে চাই,', 'সুরে সুরে গীতচিত্র করি।', 'আকাশেরে বাসি ভালো,', 'সকাল-সন্ধ্যার আলো', 'আমার প্রাণের বর্ণে ভরি।', 'ধরায় যেখানে তাই,', 'তোমার গৌরব-ঠাঁই', 'সেথায় আমারো ঠাঁই হয়।', 'সুন্দরের অনুরাগে', 'তাই মোর গর্ব লাগে,', 'মোরে তুমি কর নাই ভয়।', 'তোমার আমার তরে জানি', 'মধুরের এই রাজধানী।', 'তোর নাচ, মোর গীতি,', 'রূপ তোর, মোর প্রীতি,', 'তোর বর্ণ, আমার বর্ণনা--', 'শোভনের নিমন্ত্রণে', 'চলি মোরা দুইজনে,', 'তাই তুই আমার আপনা।', 'সহজ রঙ্গের রঙ্গী', 'ওই যে গ্রীবার ভঙ্গি,', 'বিস্ময়ের নাহি পাই পার।', 'তুমি-যে শঙ্কা না পাও,', 'নিঃসংশয়ে আস যাও,', 'এই মোর নিত্য পুরস্কার।', 'নাশ করে যে-অগ্নেয় বাণ', 'মুহূর্তে অমূল্য তোর প্রাণ--', 'তার লাগি বসূন্ধরা', 'হয় নি সবুজে ভরা,', 'তার লাগি ফুল নাহি ধরে।', 'যে-বসন্তে প্রাণে প্রাণে', 'বেদনার সুধা আনে', 'সে বসন্ত নহে তার তরে।', 'ছন্দ ভেঙে দেয় সে যে,', 'অকস্মাৎ উঠে বেজে', 'অর্থহীন চকিত চীৎকার,', 'ধূমাচ্ছন্ন অবিশ্বাস', 'বিশ্ববক্ষে হানে ত্রাস,', 'কুটিল সংশয় কদাকার।', 'সৃষ্টিছাড়া এই-যে উৎপাত', 'হানে দানবের পদাঘাত', 'পুণ্য পৃথিবীর শিরে--', 'তার লজ্জা তুই কি রে', 'আনিতে পারিবি তোর মনে।', 'অকৃতজ্ঞ নিষ্ঠুরতা', 'সৌন্দর্যেরে দেয় ব্যথা', 'কেন যে তা বুঝিবি কেমনে।', 'কেন যে কদর্য ভাষা', 'বিধাতার ভালোবাসা', 'বিদ্রূপে করিছে ছারখার,', 'যে হস্ত দানেরি তরে', 'তারি রক্তপাত করে,', 'সেই লজ্জা নিখিলজনার।']
['পিয়র্সন কয়েক জোড়া সবুজরঙের বিদেশী পাখি আশ্রমে ছেড়ে দিয়েছিলেন । অনেক দিন তারা এখানে বাসা বেঁধে ছিল । আজকাল আর দেখতে পাই নে । আশা করি কোনো নালিশ নিয়ে তারা চলে যায় নি, কিম্বা এখানকার অন্য আশ্রমিক পশু-পাখির সঙ্গে বর্ণভেদ বা সুরের পার্থক্য নিয়ে তাদের সাম্প্রদায়িক দাঙ্গা-হাঙ্গামা ঘটে নি ।', 'এনেছে কবে বিদেশী সখা', 'বিদেশী পাখি আমার বনে,', 'সকাল-সাঁঝে কুঞ্জমাঝে', 'উঠিছে ডাকি সহজ মনে ।', 'অজানা এই সাগরপারে', 'হল না তার গানের ক্ষতি ।', 'সবুজ তার ডানার আভা,', 'চপল তার নাচের গতি ।', 'আমার দেশে যে-মেঘ এসে', 'নীপবনের মরমে মেশে', 'বিদেশী পাখি গীতালি দিয়ে', 'মিতালি করে তাহার সনে ।', 'বটের ফলে আরতি তার ,', 'রয়েছে লোভ নিমের তরে,', 'বনজামেরে  চঞ্চু তার', 'অচেনা ব"লে দোষী না করে ।', 'শরতে যবে শিশির বায়ে', 'উচ্ছ্বসিত শিউলিবীথি,', 'বাণীরে তার করে না ম্লান', 'কুহেলিঘন পুরানো স্মৃতি ।', 'শালের ফুল-ফোটার বেলা', 'মধুকাঙালী লোভীর মেলা,', 'চিরমধুর বঁধুর মতো', 'সে ফুল তার হৃদয় হরে ।', 'বেণুবনের আগের ডালে', 'চটুল ফিঙা যখন নাচে', 'পরদেশী এ পাখির সাথে', 'পরানে তার ভেদ কি আছে ।', 'উষার ছোঁওয়া জাগায় ওরে', 'ছাতিমশাখে পাতার কোলে,', 'চোখের আগে যে ছবি জাগে', 'মানে না তারে প্রবাস ব"লে ।', 'আলোতে সোনা,আকাশে নীলা,', 'সেথা যে চিরজানারই লীলা,', 'মায়ের ভাষা শোনে সেখানে', 'শ্যামল ভাষা যেখানে গাছে ।']
['তরুবিলাসী আমাদের এক তরুণ বন্ধু এই আশ্রমের এক কোণে পথের ধারে একখানি গোলাকার কুটির রচনা করেছেন । সেটি আছে একটি পুরাতন তালগাছের চরণ বেষ্টন ক"রে । তাই তার নাম হয়েছে তালধ্বজ । এটি যেন মৌচাকের মতো,নিভৃতবাসের মধু দিয়ে ভরা । লোভনীয় বলেই মনে করি, সেইসঙ্গে এও মনে হয় বাসস্থান সম্বন্ধে অধিকারভেদ আছে; যেখানে আশ্রয় নেবার ইচ্ছা থাকে সেখানে হয়তো আশ্রয় নেবার যোগ্যতা থাকেনা ।', 'তোমার কুটিরের', 'সমুখবাটে', 'পল্লিরমণীরা', 'চলেছে হাটে ।', 'উড়েছে রাঙা ধূলি,', 'উঠেছে হাসি--', 'উদাসী বিবাগীর', 'চলার বাঁশি', 'আঁধারে আলোকেতে', 'সকালে সাঁঝে', 'পথের বাতাসের', 'বুকেতে বাজে ।', 'যা-কিছু আসে যায়', 'মাটির  "পরে', 'পরশ লাগে তারি', 'তোমার ঘরে ।', 'ঘাসের কাঁপা লাগে,', 'পাতার দোলা,', 'শরতের কাশবনে', 'তুফান-তোলা,', 'প্রভাতে মধূপের', 'গুনগুনানি,', 'নিশিথে  ঝিঁঝিঁরবে', 'জাল-বুনানি ।', 'দেখেছি ভোরবেলা', 'ফিরিছ একা,', 'পথের ধারে পাও', 'কিসের দেখা ।', 'সহজে সুখী তুমি', 'জানে তা কেবা--', 'ফুলের গাছে তব', 'স্নেহের সেবা ।', 'এ কথা কারো মনে', 'রবে কি কালি,', 'মাটির "পরে গেলে', 'হৃদয় ঢালি ।', 'দিনের পরে দিন', 'যে দান আনে', 'তোমার মন তারে', 'দেখিতে জানে ।', 'নম্র তুমি,তাই', 'সরলচিতে', 'সবার কাছে কিছু', 'পেরেছ নিতে,', 'উচ্চ-পানে সদা', 'মেলিয়া আঁখি', 'নিজেরে পলে পলে', 'দাও নি ফাঁকি ।', 'চাও নি জিনে নিতে', 'হৃদয় কারো,', 'নিজের মন তাই', 'দিতে যে পার ।', 'তোমার ঘরে আসে', 'পথিকজন,', 'চাহে না জ্ঞান তারা,', 'চাহে না ধন,', 'এটুকু বুঝে যায়', 'কেমনধারা', 'তোমারি আসনের', 'শরিক তারা ।', 'তোমার কুটিরের', 'পুকুর পাড়ে', 'ফুলের চারাগুলি', 'যতনে বাড়ে ।', 'তোমার কথা নাই,', 'তারাও বোবা,', 'কোমল কিশলয়ে', 'সরল শোভা ।', 'শ্রদ্ধা দাও,তবু', 'মূখ না খোলে,', 'সড়জে বোঝা যায়', 'নীরব ব"লে ।', 'তোমারি মতো তব', 'কুটিরখানি,', 'স্নিগ্ধ ছায়া তার', 'বলে না বাণী ।', 'তাহার শিয়রেতে', 'তালের গাছে', 'বিরল পাতাকটি', 'আলোয় নাচে,', 'সমুখে খোলা মাঠ', 'করিছে ধূ ধূ,', 'দাঁড়ায়ে দুরে দুরে', 'খেজুর শুধু ।', 'তোমারি বাসাখানি', 'আঁটিয়া মুঠি', 'চাহে না আঁকড়িতে', 'কালের ঝুঁটি ।', 'দেখি  যে পথিকের', 'মতোই তাকে,', 'থাকা ও না -থাকার', 'সীমায় থাকে ।', 'ফুলের মতো ও যে,', 'পাতার মতো,', 'যখন যাবে,রেখে', 'যাবে না ক্ষত ।', 'নাইকো রেষারেষি', 'পথে ও ঘরে,', 'তাহারা মেশামেশি', 'সহজে করে ।', 'কীর্তিজালে ঘেরা', 'আমি তো ভাবি,', 'তোমার ঘরে ছিল', 'আমারো দাবি;', 'হারায়ে ফেলেছি সে', 'ঘূর্ণিবায়ে,', 'অনেক কাজে আর', 'অনেক দায়ে ।']
["তখন আমার অল্প বয়স । পিতা আমাকে সঙ্গে করে হিমালয়ে  চলেছেন ড্যালাহৌসি পাহাড়ে । সকালবেলায় ডাণ্ডি চ'ড়ে বেরতুম, অপরাহ্নে ডাকবাংলায় বিশ্রাম হত । আজও মনে আছে এক জায়গায়  পথের ধারে ডান্ডিওয়ালারা ডান্ডি নামিয়েছিল । সেখানে শ্যাওলায় শ্যামল পাথরগুলোর উপর দিয়ে গুহার ভিতর থেকে ঝরনা নেমে উপত্যকায় কলশব্দে ঝরে পড়ছে । সেই প্রথম দেখা ঝরনার রহস্য আমার  মনকে প্রবল করে টেনেছিল । এ দিকে ডান পাশে পাহাড়ের ঢালু গায়ে স্তরে স্তরে শস্যখেত হলদে ফুলে ছাওয়া , দেখে দেখে তৃপ্তি শেষ হয় না--  কেবলই ভাবি এইগুলো ভ্রমণের লক্ষ্য কেন না হবে, কেবল ক্ষণিক উপলক্ষ কেন হয়। সেই ঝরনা কোন্ নদীর সঙ্গে মিলে কোথায় গেছে জানি নে কিন্তু সেই মুহুর্তকালের প্রথম পরিচয়টুকু কখনো ভুলব না ।", 'হিমালয় গিরিপথ চলেছিনু কবে বাল্যকালে', 'মনে পড়ে । ধূর্জটির তান্ডবের ডম্বরুর তালে', 'যেন গিরি-পিছে গিরি উঠিছে নামিছে বারেবারে', 'তমোঘন অরণ্যের তল হতে মেঘের মাঝারে', 'ধরার ইঙ্গিত যেথা স্তদ্ধ রহে শূন্যে অবলীন,', 'তুষারনিরুদ্ধ বাণী, বর্ণহীন বর্ণনাবিহীন', 'সেদিন বৈশাখমাস, খন্ড খন্ড শস্যক্ষেত্রস্তরে', 'রৌদ্রবর্ণ ফুল; মেঘের কোমল ছায়া তারি "পরে', 'যেন স্নিগ্ধ আকাশের ক্ষণে ক্ষণে নীচে নেমে এসে', 'ধরণীর কানে কানে প্রশংসার বাক্য ভালোবেসে ।', 'সেইদিন দেখেছিনু নিবিড় বিস্ময়মুগ্ধ চোখে', 'চঞ্চল নির্ঝরধারা গুহা হতে বাহিরি আলোকে', 'আপনাতে আপনি চকিত, যেন কবি বাল্মীকির', 'উচ্ছ্বসিত অনুষ্টুভ। স্বর্গে যেন সুরসুন্দরীর', 'প্রথম যৌবনোল্লাস, নূপুরের প্রথম ঝংকার,', 'আপনার  পরিচয়ে নিঃসীম বিস্ময় আপনার,', 'আপনারি রহস্যের পিছে পিছে উৎসুক চরণে', 'অশ্রান্ত সন্ধান। সেই ছবিখানি রহিল স্মরণে', 'চিরদিন মনোমাঝে।', 'সেদিনের যাত্রাপথে হতে', 'আসিয়াছি বহুদুরে; আজি ক্লান্ত জীবনের স্রোতে', 'নেমেছে সন্ধ্যার নীরবতা । মনে উঠিতেছে ভাসি', 'শৈলশিখরের দূর নির্মল শুভ্রতা রাশি রাশি', 'বিগলিত হয়ে আসে দেবতার আনন্দের মতো', 'প্রত্যাশী ধরণী যেথা প্রণামে ললাট অবনত।', 'সেই নিরন্তর হাসি অবলীল গতিছন্দে বাজে', 'কঠিন বাধায় কীর্ণ শঙ্কায় সংকুল পথমাঝে', 'দুর্গমেরে করি অবহেলা।  সে হাসি দেখেছি বসি', 'শস্যভরা তটচ্ছায়ে কলস্বরে চলেছে উচ্ছ্বসি', 'পূর্ণবেগে।  দেখেছি অম্লান তারে তীব্র রৌদ্রদাহে', 'শুষ্ক শীর্ণ দৈন্যদিনে বহি যায় অক্লান্ত প্রবাহে', 'সৈকতিনী, রক্তচক্ষু বৈশাখেরে নিঃশঙ্ক কৌতুকে', 'কটাক্ষিয়া-- অফুরান হাস্যধারা মৃত্যুর সম্মুখে।', 'হে হিমাদ্রি, সুগম্ভীর, কঠিন তপস্যা তব গলি', 'ধরিত্রীরে করে দান যে অমৃতবাণীর অঞ্জলি', 'এই সে হাসির মন্ত্র, গতিপথে নিঃশেষ পাথেয়,', 'নিঃসীম সাহসবেগ, উল্লসিত অশ্রান্ত অজেয়।']
['গান', '১', 'মরুবিজয়ের কেতন উড়াও শূন্যে,', 'হে প্রবল প্রাণ।', 'ধূলিরে ধন্য করো করুণার পুণ্যে,', 'হে কোমল প্রাণ।', 'মৌনী মাটির মর্মের গান কবে', 'উঠিবে ধ্বনিয়া মর্মর তব রবে,', 'মাধুরী ভরিবে ফুলে ফলে পল্লবে,', 'হে মোহন প্রাণ।', 'পথিকবন্ধু, ছায়ার আসন পাতি', 'এসো শ্যাম সুন্দর,', 'এসো বাতাসের অধীর খেলার  সাথী,', 'মাতাও নীলাম্বর।', 'উষায় জাগাও শাখায় গানের আশা,', 'সন্ধ্যায় আনো বিরামগভীর ভাষা,', 'রচি দাও রাতে সুপ্তগীতের বাসা,', 'হে উদার প্রাণ।', '২', 'আয় আমাদের অঙ্গনে,', 'অতিথি বালক তরুদল,', 'মানবের স্নেহসঙ্গ নে,', 'চল্, আমাদের ঘরে চল্।', 'শ্যামবঙ্কিম ভঙ্গিতে', 'চঞ্চল কলসংগীতে', 'দ্বারে নিয়ে আয় শাখায় শাখায়', 'প্রাণ-আনন্দ-কোলাহল।', 'তোদের নবীন পল্লবে', 'নাচুক আলোক সবিতার,', 'দে পবনে বনবল্লভে', 'মর্মর গীত উপহার।', 'আজি শ্রাবণের বর্ষণে', 'আশীর্বাদের স্পর্শ নে,', 'পড়ুক মাথায় পাতায় পাতায়', 'অমরাবতীর ধারাজল।', 'ক্ষিতি', 'বক্ষের ধন হে ধরণী,ধরো', 'ফিরে নিয়ে তব বক্ষে।', 'শুভদিনে এরে দীক্ষিত করো', 'আমাদের চিরসখ্যে।', 'অন্তরে পাক কঠিন শক্তি,', 'কোমলতা ফুলে পত্রে,', 'পক্ষিসমাজে পাঠাক পত্রী', 'তোমার অন্নসত্রে।', 'অপ', 'হে মেঘ, ইন্দ্রের ভেরি বাজাও গম্ভীর মন্দ্রস্বনে', 'মেদুর অম্বরতলে।  আনন্দিত প্রাণের স্পন্দনে', 'জাগুক এ শিশুবৃক্ষ। মহোৎসবে লহো এরে ডেকে।', 'বনের সৌভাগ্যদিনে ধরণীর বর্ষা অভিষেকে।', 'তেজ', 'সৃষ্টির প্রথম বাণী তুমি, হে আলোক;', 'এ নব তরুতে তব শুভদৃষ্টি হোক।', 'একদা প্রচুর পুষ্পে হবে সার্থকতা', 'উহার প্রচ্ছন্ন প্রাণে রাখো সেই কথা।', 'স্নিগ্ধ পল্লবের তলে তব তেজ ভরি', 'হোক তব জয়ধ্বনি শতবর্ষ ধরি।', 'মরুৎ', 'হে পবন কর নাই গৌণ,', 'আষাঢ়ে বেজেছে তব বংশী।', 'তাপিত নিকুঞ্জের মৌন', 'নিশ্বাসে দিলে তুমি ধ্বংসি।', 'এ তরু খেলিবে তব সঙ্গে,', 'সংগীত দিয়ো এরে ভিক্ষা।', 'দিয়ো তব ছন্দের রঙ্গে', 'পল্লবহিল্লোল শিক্ষা।', 'ব্যোম', 'আকাশ, তোমার সহাস উদার দৃষ্টি', 'মাটির গভীরে জাগায় রূপের সৃষ্টি।', 'তব আহ্বানে এই তো শ্যামলমূর্তি', 'আলোক-অমৃতে খুঁজিছে প্রাণের পূর্তি।', 'দিয়েছ সাহস, তাই তব নীলবর্ণে', 'বর্ণ মিলায় আপন হরিৎপর্ণে।', 'তরুতরুণেরে করুণায় করো ধন্য,', 'দেবতার স্নেহ পায় যেন এই বন্য।', 'মাঙ্গলিক', 'প্রাণের পাথেয় তব পূর্ণ হোক হে শিশু চিরায়ু,', 'বিশ্বের প্রসাদস্পর্শে শক্তি দিক সুধাসিক্ত বায়ু।', 'হে বালকবৃক্ষ, তব উজ্জ্বল কোমল কিশলয়', 'আলোক করিয়া পান ভান্ডারেতে করুক সঞ্চয়', 'প্রচ্ছন্ন প্রশান্ত তেজ।  লয়ে তব কল্যাণকামনা', 'শ্রাবণবর্ষণযজ্ঞে তোমারে করিনু অভ্যর্থনা।--', 'থাকো প্রতিবেশী হয়ে, আমাদের বন্ধু হয়ে থাকো।', 'মোদের প্রাঙ্গণে ফেলো ছায়া, পথের কঙ্কর ঢাকো', 'কুসুমবর্ষণে; আমাদের বৈতালিক বিহঙ্গমে', 'শাখায় আশ্রয় দিয়ো; বর্ষে বর্ষে পুষ্পিত উদ্যমে', 'অভিনন্দনের গন্ধ মিলাইয়ো বর্ষাগীতিকায়', 'সন্ধ্যাবন্দনার গানে। মোদের নিকুঞ্জবীথিকায়', 'মঞ্জুল মর্মরে তব ধরিত্রীর অন্তঃপুর হতে', 'প্রাণমাতৃকায় মন্ত্র উচ্ছ্বসিবে সূর্যের আলোতে।', 'শত বর্ষ হবে গত, রেখে যাব আমাদের প্রীতি', 'শ্যামল লাবণ্যে তব।  সে যুগের নূতন অতিথি', 'বসিবে তোমার ছায়ে।  সেদিন বর্ষণমহোৎসবে', 'আমাদের নিমন্ত্রণ পাঠাইয়ো তোমার সৌরভে', 'দিকে দিকে বিশ্বজনে।  আজি এই আনন্দের দিন', 'তোমার পল্লবপুঞ্জে পুষ্পে তব হোক মৃত্যুহীন।', 'রবীন্দ্রের কন্ঠ হতে এ সংগীত তোমার মঙ্গলে', 'মিলিল মেঘের মন্দ্রে, মিলিল কদম্বপরিমলে।']
