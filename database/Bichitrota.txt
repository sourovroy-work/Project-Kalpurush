['পঞ্চাশ বছরের কিশোর গুণী নন্দলাল বসুর প্রতি', 'সত্তর বছরের প্রবীণ যুবা রবীন্দ্রনাথের আশীর্ভাষণ', 'নন্দনের কুঞ্জতলে রঞ্জনার ধারা,', 'জন্ম-আগে তাহার জলে তোমার স্নান সারা।', 'অঞ্জন সে কী মধুরাতে', 'লাগালো কে যে নয়নপাতে,', 'সৃষ্টি-করা দৃষ্টি তাই পেয়েছে আঁখিতারা।', 'এনেছে তব জন্মডালা অজর ফুলরাজি,', 'রূপের-লীলালিখন-ভরা পারিজাতের সাজি।', 'অপ্সরীর নৃত্যগুলি', 'তুলির মুখে এনেছ তুলি,', 'রেখার বাঁশি লেখার তব উঠিল সুরে বাজি।', 'যে মায়াবিনী আলিম্পনা সবুজে নীলে লালে', 'কখনো আঁকে কখনো মোছে অসীম দেশে কালে,', 'মলিন মেঘে সন্ধ্যাকাশে', 'রঙিন উপহাসি যে হাসে', 'রঙজাগানো সোনার কাঠি সেই ছোঁয়ালো ভালে।', 'বিশ্ব সদা তোমার কাছে ইশারা করে কত,', 'তুমিও তারে ইশারা দাও আপন মনোমত।', 'বিধির সাথে কেমন ছলে', 'নীরবে তব আলাপ চলে,', 'সৃষ্টি বুঝি এমনিতরো ইশারা অবিরত।', "ছবির 'পরে পেয়েছ তুমি রবির বরাভয়,", 'ধূপছায়ার চপল মায়া করেছ তুমি জয়।', "তব আঁকন-পটের 'পরে", 'জানি গো চিরদিনের তরে', 'নটরাজের জটার রেখা জড়িত হয়ে রয়।', 'চিরবালক ভুবনছবি আঁকিয়া খেলা করে,', 'তাহারি তুমি সমবয়সী মাটির খেলাঘরে।', 'তোমার সেই তরুণতাকে', 'বয়স দিয়ে কভু কি ঢাকে,', "অসীম-পানে ভাসাও প্রাণ খেলার ভেলা-'পরে।", 'তোমারি খেলা খেলিতে আজি উঠেছে কবি মেতে,', 'নববালক জন্ম নেবে নূতন আলোকেতে।', 'ভাবনা তার ভাষায় ডোবা--', 'মুক্ত চোখে বিশ্বশোভা', 'দেখাও তারে, ছুটেছে মন তোমার পথে যেতে।']
['পুষ্প ছিল বৃক্ষশাখে, হে নারী, তোমার অপেক্ষায়', 'পল্লবচ্ছায়ায়।', 'তোমার নিশ্বাস তারে লেগে', 'অন্তরে সে উঠিয়াছে জেগে,', 'মুখে তব কী দেখিতে পায়।', 'সে কহিছে-- "বহু পূর্বে তুমি আমি কবে একসাথে', 'আদিম প্রভাতে', 'প্রথম আলোকে জেগে উঠি', 'এক ছন্দে বাঁধা রাখী দুটি', 'দুজনে পরিনু হাতে হাতে।', '"আধো আলো-অন্ধকারে উড়ে এনু মোরা পাশে পাশে', 'প্রাণের বাতাসে।', 'একদিন কবে কোন্ মোহে', 'দুই পথে চলে গেনু দোঁহে', 'আমাদের মাটির আবাসে।', '"বারে বারে বনে বনে জন্ম লই নব নব বেশে', 'নব নব দেশে।', 'যুগে যুগে রূপে রূপান্তরে', 'ফিরিনু সে কী সন্ধান-তরে', 'সৃজনের নিগূঢ় উদ্দেশে।', '"অবশেষে দেখিলাম কত জন্ম-পরে নাহি জানি', 'ওই মুখখানি।', 'বুঝিলাম আমি আজও আছি', 'প্রথমের সেই কাছাকাছি,', 'তুমি পেলে চরমের বাণী।', '"তোমার আমার দেহে আদিছন্দ আছে অনাবিল', 'আমাদের মিল।', 'তোমার আমার মর্মতলে', 'একটি সে মূল সুর চলে,', 'প্রবাহ তাহার অন্তঃশীল।', '"কী যে বলে সেই সুর, কোন্ দিকে তাহার প্রত্যাশা,', 'জানি নাই ভাষা।', 'আজ, সখী, বুঝিলাম আমি', 'সুন্দর আমাতে আছে থামি--', "তোমাতে সে হল ভালোবাসা।'"]
['যে-চিরবধূর বাস তরুণীর প্রাণে', 'সেই ভীরু চেয়ে আছে ভবিষ্যৎ-পানে', 'অনাগত অনিশ্চিত ভাগ্যবিধাতার', 'সাজায়ে পূজার ডালি।', 'কল্পমূর্তি তার', 'প্রতিষ্ঠা করেছে মনে।', 'যাহারে দেখে নি', 'একান্তে স্মরিয়া তারে সুনিপুণ বেণী', 'কুসুমে খচিত করি তুলে।', 'সযতনে', 'পরে নীলাম্বরী শাড়ি।', 'নিভৃতে দর্পণে', 'দেখে আপনার মুখ।', 'শুধায় সভয়ে--', 'হব কি মনের মতো, পাব কি হৃদয়ে', 'সৌভাগ্য-আসন।', 'কোন্ দূরের কল্যাণে', 'সঁপিছে করুণ ভক্তি দেবতার ধ্যানে।', 'আগন্তুক অজানার পথ-পানে থেমে', 'উদ্দেশে নিজের সঁপে আগামিক প্রেমে।']
['তোমারে আমি কখনো চিনি নাকো,', 'লুকানো নহ, তবু লুকানো থাকো।', 'ছবির মতো ভাবনা পরশিয়া', 'একটু আছ মনেরে হরষিয়া।', 'অনেক দিন দিয়েছ তুমি দেখা,', 'বসেছ পাশে, তবুও আমি একা।', 'আমার কাছে রহিলে বিদেশিনী,', 'লইলে শধু নয়ন মম জিনি।', 'বেদনা কিছু আছে বা তব মনে,', 'সে ব্যথা ঢাকে তোমারে আবরণে।', 'শূন্য-পানে চাহিয়া থাকো তুমি,', 'নিশ্বসিয়া উঠে কাননভূমি।', 'মৌন তব কী কথা বলে বুঝি,', 'অর্থ তারি বেড়াই মনে খুঁজি।', 'চলিয়া যাও তখন মনে বাজে--', 'চিনি না আমি, তোমারে চিনি না যে।']
['পসারিনী, ওগো পসারিনী,', 'কেটেছে সকালবেলা হাটে হাটে লয়ে বিকিকিনি।', 'ঘরে ফিরিবার খনে', 'কী জানি কী হল মনে,', 'বসিলি গাছের ছায়াতলে--', 'লাভের জমানো কড়ি', 'ডালায় রহিল পড়ি,', 'ভাবনা কোথায় ধেয়ে চলে।', 'এই মাঠ, এই রাঙা ধূলি,', 'অঘ্রানের-রৌদ্র-লাগা চিক্কণ কাঁঠালপাতাগুলি', 'শীতবাতাসের শ্বাসে', 'এই শিহরন ঘাসে--', 'কী কথা কহিল তোর কানে।', 'বহুদূর নদীজলে', 'আলোকের রেখা ঝলে,', 'ধ্যানে তোর কোন্ মন্ত্র আনে।', 'সৃষ্টির প্রথম স্মৃতি হতে', 'সহসা আদিম স্পন্দ সঞ্চরিল তোর রক্তস্রোতে।', 'তাই এ তরুতে তৃণে', 'প্রাণ আপনারে চিনে', 'হেমন্তের মধ্যাহ্নের বেলা--', 'মৃত্তিকার খেলাঘরে', 'কত যুগযুগান্তরে', 'হিরণে হরিতে তোর খেলা।', 'নিরালা মাঠের মাঝে বসি', 'সাম্প্রতের আবরণ মন হতে গেল দ্রুত খসি।', 'আলোকে আকাশে মিলে', 'যে-নটন এ নিখিলে', 'দেখ তাই আঁখির সম্মুখে,', 'বিরাট কালের মাঝে', 'যে ওঙ্কারধ্বনি বাজে', 'গুঞ্জরি উঠিল তোর বুকে।', 'যত ছিল ত্বরিত আহ্বান', 'পরিচিত সংসারের দিগন্তে হয়েছে অবসান।', 'বেলা কত হল, তার', 'বার্তা নাহি চারিধার,', 'না কোথাও কর্মের আভাস।', 'শব্দহীনতার স্বরে', 'খররৌদ্র ঝাঁ ঝাঁ করে,', 'শূন্যতার উঠে দীর্ঘশ্বাস।', 'পসারিনী, ওগো পসারিনী,', 'ক্ষণকাল-তরে আজি ভুলে গেলি যত বিকিকিনি।', 'কোথা হাট, কোথা ঘাট,', 'কোথা ঘর, কোথা বাট,', 'মুখর দিনের কলকথা--', 'অনন্তের বাণী আনে', 'সর্বাঙ্গে সকল প্রাণে', 'বৈরাগ্যের স্তব্ধ ব্যাকুলতা।']
['হাটেতে চল পথের বাঁকে বাঁকে,', 'হে গোয়ালিনী, শিশুরে নিয়ে কাঁখে।', 'হাটের সাথে ঘরের সাথে', 'বেঁধেছ ডোর আপন হাতে', 'পরুষ কলকোলাহলের ফাঁকে।', 'হাটের পথে জানি না কোন্ ভুলে', 'কৃষ্ণকলি উঠিছে ভরি ফুলে।', 'কেনাবেচার বাহনগুলা', 'যতই কেন উড়াক ধুলা', 'তোমারি মিল সে ওই তরুমূলে।', 'শালিখপাখি আহারকণা-আশে', "মাঠের 'পরে চরিছে ঘাসে ঘাসে।", 'আকাশ হতে প্রভাতরবি', 'দেখিছে সেই প্রাণের ছবি,', 'তোমারে আর তাহারে দেখে হাসে।', 'মায়েতে আর শিশুতে দোঁহে মিলে', 'ভিড়ের মাঝে চলেছ নিরিবিলে।', 'দুধের ভাঁড়ে মায়ের প্রাণ', 'মাধুরী তার করিল দান,', 'লোভের ভালে স্নেহের ছোঁওয়া দিলে।']
['কুমার, তোমার প্রতীক্ষা করে নারী,', 'অভিষেক-তরে এনেছে তীর্থবারি।', 'সাজাবে অঙ্গ উজ্জ্বল বরবেশে,', 'জয়মাল্য-যে পরাবে তোমার কেশে,', 'বরণ করিবে তোমারে সে-উদ্দেশে', 'দাঁড়ায়েছে সারি সারি।', 'দৈত্যের হাতে স্বর্গের পরাভবে', 'বারে বারে, বীর, জাগ ভয়ার্ত ভবে।', "ভাই ব'লে তাই নারী করে আহ্বান,", 'তোমারে রমণী পেতে চাহে সন্তান,', "প্রিয় ব'লে গলে করিবে মাল্য দান", 'আনন্দে গৌরবে।', 'হেরো, জাগে সে যে রাতের প্রহর গণি,', 'তোমার বিজয়শঙ্খ উঠুক ধ্বনি।', 'গর্জিত তব তর্জনধিক্কারে', 'লজ্জিত করো কুৎসিত ভীরুতারে,', 'মন্দ্রিত হোক বন্দীশালার দ্বারে', 'মুক্তির জাগরণী।', 'তুমি এসে যদি পাশে নাহি দাও স্থান,', 'হে কিশোর, তাহে নারীর অসম্মান।', 'তব কল্যাণে কুঙ্কুম তার ভালে,', 'তব প্রাঙ্গণে সন্ধ্যাপ্রদীপ জ্বালে,', 'তব বন্দনে সাজায় পূজার থালে', 'প্রাণের শ্রেষ্ঠ দান।', 'তুমি নাই, মিছে বসন্ত আসে বনে', 'বিরহবিকল চঞ্চল সমীরণে।', 'দুর্বল মোহ কোন আয়োজন করে', 'যেথা অরাজক হিয়া লজ্জায় মরে--', 'ওই ডাকে, রাজা, এসো এ শূন্য ঘরে', 'হৃদয়সিংহাসনে।', 'চেয়ে আছে নারী, প্রদীপ হয়েছে জ্বালা--', 'বিফল কোরো না বীরের বরণডালা।', 'মিলনলগ্ন বারে বারে ফিরে যায়', 'বরসজ্জার ব্যর্থতাবেদনায়,', 'মনে মনে সদা ব্যথিত কল্পনায়', 'তোমারে পরায় মালা।', 'তব রথ তারা স্বপ্নে দেখিছে জেগে,', 'ছুটিছে অশ্ব বিদ্যুৎকশা লেগে।', 'ঘুরিছে চক্র বহ্নিবরন সে যে,', 'উঠিছে শূন্যে ঘর্ঘর তার বেজে,', 'প্রোজ্জ্বল চূড়া প্রভাতসূর্যতেজে,', 'ধ্বজা রঞ্জিত রাঙা সন্ধ্যার মেঘে।', 'উদ্দেশহীন দুর্গম কোন্খানে', 'চল দুঃসহ দুঃসাহসের টানে।', 'দিল আহ্বান আলসনিদ্রা-নাশা', 'উদয়কূলের শৈলমূলের বাসা,', 'অমরালোকের নব আলোকের ভাষা', 'দীপ্ত হয়েছে দৃপ্ত তোমার প্রাণে।', 'অদূরে সুনীল সাগরে ঊর্মিরাশি', 'উত্তালবেগে উঠিছে সমুচ্ছ্বাসি।', 'পথিক ঝটিকা রুদ্রের অভিসারে', 'উধাও ছুটিছে সীমাসমুদ্রপারে,', 'উল্লোল কলগর্জিত পারাবারে', 'ফেনগর্গরে ধ্বনিছে অট্টহাসি।', 'আত্মলোপের নিত্যনিবিড় কারা,', 'তুমি উদ্দাম সেই বন্ধনহারা।', 'কোনো শঙ্কার কার্মূকটংকারে', 'পারে না তোমারে বিহ্বল করিবারে,', 'মৃত্যুর ছায়া ভেদিয়া তিমিরপারে', 'নির্ভয়ে ধাও যেথা জ্বলে ধ্রুবতারা।', 'চাহে নারী তব রথসঙ্গিনী হবে,', 'তোমার ধনুর তূণ চিহ্নিয়া লবে।', 'অবারিত পথে আছে আগ্রহভরে', 'তব যাত্রায় আত্মদানের তরে,', 'গ্রহণ করিয়ো সম্মানে সমাদরে--', 'জাগ্রত করি রাখিয়ো শঙ্খরবে।']
['তোমার যে ছায়া তুমি দিলে আরশিরে', 'হাসিমুখ মেজে,', 'সেইক্ষণে অবিকল সেই ছায়াটিরে', 'ফিরে দিল সে যে।', 'রাখিল না কিছু আর,', 'স্ফটিক সে নির্বিকার', 'আকাশের মতো--', 'সেথা আসে শশী রবি,', 'যায় চলে, তার ছবি', 'কোথা হয় গত।', 'একদিন শুধু মোরে ছায়া দিয়ে, শেষে', 'সমাপিলে খেলা', 'আত্মভোলা বসন্তের উন্মত্ত নিমেষে', 'শুক্ল সন্ধ্যাবেলা।', 'সে ছায়া খেলারই ছলে', 'নিয়েছিনু হিয়াতলে', 'হেলাভরে হেসে,', 'ভেবেছিনু চুপে চুপে', 'ফিরে দিব ছায়ারূপে', 'তোমারি উদ্দেশে।', 'সে ছায়া তো ফিরিল না, সে আমার প্রাণে', 'হল প্রাণবান।', 'দেখি, ধরা পড়ে গেল কবে মোর গানে', 'তোমার সে দান।', 'যদিবা দেখিতে তারে', 'পারিতে না চিনিবারে', 'অয়ি এলোকেশী--', 'আমার পরান পেয়ে', 'সে আজি তোমারো চেয়ে', 'বহুগুণে বেশি।', 'কেমনে জানিবে তুমি তারে সুর দিয়ে', 'দিয়েছি মহিমা।', 'প্রেমের অমৃতস্নানে সে যে, অয়ি প্রিয়ে,', 'হারায়েছে সীমা।', 'তোমার খেয়াল ত্যেজে', 'পূজার গৌরবে সে যে', 'পেয়েছে গৌরব।', 'মর্তের স্বপন ভুলে', 'অমরাবতীর ফুলে', 'লভিল সৌরভ।']
['হে উষা তরুণী,', 'নিশীথের সিন্ধুতীরে নিঃশব্দের মন্ত্রস্বর শুনি', 'যেমনি উঠিলে জেগে, দেখিলে তোমার শয্যাশেষে', 'তোমারি উদ্দেশে', 'রেখেছে ফুলের ডালি', 'শিশিরে প্রক্ষালি', 'কোন্ মহা-অন্ধকারে কে প্রেমিক প্রচ্ছন্ন সুন্দর।', 'তোমারে দিয়েছে বর', 'তোমার অজ্ঞাতে', 'সুপ্তিঢাকা রাতে,', 'তব শুভ্র আলোকেরে করিয়া স্মরণ', 'আগে হতে করেছে বরণ।', 'নিজেরে আড়াল করি', 'বর্ণে গন্ধে ভরি', 'প্রেমের দিয়েছে পরিচয়', 'ফুলেরে করিয়া বাণীময়।', 'মৌনী তুমি, মুগ্ধ তুমি, স্তব্ধ তুমি, চক্ষু ছলোছলো--', 'কথা কও, বলো কিছু বলো,', 'তোমার পাখির গানে', 'পাঠাও সে-অলক্ষ্যের পানে', 'প্রতিভাষণের বাণী,', 'বলো তারে-- হে অজানা, জানি আমি জানি,', 'তুমি ধন্য, তুমি প্রিয়তম,', 'নিমেষে নিমেষে তুমি চিরন্তন মম।']
['শুক্লা একাদশী।', 'লাজুক রাতের ওড়না পড়ে খসি', 'বটের ছায়াতলে,', 'নদীর কালো জলে।', 'দিনের বেলায় কৃপণ কুসুম কুণ্ঠাভরে', 'যে-গন্ধ তার লুকিয়ে রাখে নিরুদ্ধ অন্তরে', 'আজ রাতে তার সকল বাধা ঘোচে,', 'আপন বাণী নিঃশেষিয়া দেয় সে অসংকোচে।', 'অনিদ্র কোকিল', 'দূর শাখাতে মুহুর্মুহু খুঁজতে পাঠায় কুহুগানের মিল।', 'যেন রে আর সময় তাহার নাই,', 'এক রাতে আজ এই জীবনের শেষ কথাটি চাই।', 'ভেবেছিলেম সইবে না আজ লুকিয়ে রাখা', 'বদ্ধ বাণীর অস্ফুটতায় যে-কথা মোর অর্ধাবরণ-ঢাকা।', 'ভেবেছিলেম বন্দীরে আজ মুক্ত করা সহজ হবে,', 'ক্ষুদ্র বাধায় দিনে দিনে রুদ্ধ যাহা ছিল অগৌরবে।', 'সে যবে আজ এল ঘরে', "জোৎস্নারেখা পড়েছে মোর 'পরে", 'শিরীষ-ডালের ফাঁকে ফাঁকে।', 'ভেবেছিলেম বলি তাকে--', '"দেখো আমায়, জানো আমায়, সত্য ডাকে আমায় ডেকে লহো,', 'সবার চেয়ে গভীর যাহা নিবিড় ভাষায় সেই কথাটি কহো।', 'হয় নি মোদের চরম মন্ত্র পড়া,', 'হয় নি পূর্ণ অভিষেকের তীর্থজলের ঘড়া,', 'আজ হয়ে যাক মালাবদল যে-মালাটি অসীম রাত্রিদিন', "রইবে অমলিন।'", 'হঠাৎ বলে উঠল সে-যে, ক্রুদ্ধ নয়ন তার--', 'গড়ের মাঠে তাদের দলের হার হয়েছে, অন্যায় সেই হার।', 'বারে বারে ফিরে ফিরে খেলাহারের গ্লানি', 'জানিয়ে দিল ক্লান্তি নাহি মানি।', 'বাতায়নের সমুখ থেকে চাঁদের আলো নেমে গেল নীচে,', 'তখনো সেই নিদ্রাবিহীন কোকিল কুহরিছে।']
['ওই-যে তোমার মানস-প্রজাপতি', 'ঘরছাড়া সব ভাবনা যত, অলস দিনে কোথা ওদের গতি।', 'দখিন হাওয়ার সাড়া পেয়ে', 'চঞ্চলতার পতঙ্গদল ভিতর থেকে বাইরে আসে ধেয়ে।', 'চেলাঞ্চলে উতল হল তারা,', 'চক্ষে মেলে চপল পাখা আকাশে পথহারা।', 'বকুলশাখায় পাখির হঠাৎ ডাকে', 'চমকে-যাওয়া চরণ ঘিরে ঘুরে বেড়ায় শাড়ির ঘূর্ণিপাকে।', 'কাটায় ব্যর্থ বেলা', 'অঙ্গে অঙ্গে অস্থিরতার চকিত এই খেলা।', 'মনে তোমার ফুল-ফোটানো মায়া', 'অস্ফুট কোন্ পূর্বরাগের রক্তরঙিন ছায়া।', 'ঘিরল তারা তোমায় চারি পাশে', 'ইঙ্গিতে আভাসে', 'ক্ষণে ক্ষণে চমকে ঝলকে।', 'তোমার অলকে', 'দোলা দিয়ে বিনা ভাষায় আলাপ করে কানে কানে,', 'নাই কোনো যার মানে।', 'মরীচিকার ফুলের সাথে', 'মরীচিকার প্রজাপতির মিলন ঘটে ফাল্গুনপ্রভাতে।', 'আজি তোমার যৌবনেরে ঘেরি', 'যুগলছায়ার স্বপনখেলা তোমার মধ্যে হেরি।']
['যে-ধরণী ভালোবাসিয়াছি', 'তোমারে দেখিয়া ভাবি তুমি তারি আছ কাছাকাছি।', 'হৃদয়ের বিস্তীর্ণ আকাশে', 'উন্মুক্ত বাতাসে', 'চিত্ত তব স্নিগ্ধ সুগভীর।', 'হে শ্যামলা, তুমি ধীর,', 'সেবা তব সহজ সুন্দর,', 'কর্মেরে বেষ্টিয়া তব আত্মসমাহিত অবসর।', 'মাটির অন্তরে', 'স্তরে স্তরে', 'রবিরশ্মি নামে পথ করি,', 'তারি পরিচয় ফুটে দিবসশর্বরী', 'তরুলতিকায় ঘাসে,', 'জীবনের বিচিত্র বিকাশে।', 'তেমনি প্রচ্ছন্ন তেজ চিত্ততলে তব', 'তোমার বিচিত্র চেষ্টা করে নব নব', 'প্রাণমূর্তিময়,', 'দেয় তারে যৌবন অক্ষয়।', 'প্রতিদিবসের সব কাজে', 'সৃষ্টির প্রতিভা তব অক্লান্ত বিরাজে।', 'তাই দেখি তোমার সংসার', 'চিত্তের সজীব স্পর্শে সর্বত্র তোমার আপনার।', 'আষাঢ়ের প্রথম বর্ষণে', 'মাটির যে-গন্ধ উঠে সিক্ত সমীরণে,', 'ভাদ্রে যে-নদীটি ভরা কূলে কূলে,', 'মাঘের শেষে যে-শাখা গন্ধঘন আমের মুকুলে,', 'ধানের হিল্লোলে ভরা নবীন যে-খেত,', 'অশ্বত্থের কম্পিত সংকেত,', 'আশ্বিনে শিউলিতলে পূজাগন্ধ যে স্নিগ্ধ ছায়ার,', 'জানি না এদের সাথে কী মিল তোমার।', "দেখি ব'সে জানালার ধারে--", 'প্রান্তরের পারে', 'নীলাভ নিবিড় বনে', 'শীতসমীরণে', "চঞ্চল পল্লবঘন সবুজের 'পরে", 'ঝিলিমিলি করে', 'জনহীন মধ্যাহ্নের সূর্যের কিরণ,', 'তন্দ্রাবিষ্ট আকাশের স্বপ্নের মতন।', 'দিগন্তে মন্থর মেঘ, শঙ্খচিল উড়ে যায় চলি', 'ঊর্ধ্বশূন্যে, কতমতো পাখির কাকলি,', 'পীতবর্ণ ঘাস', 'শুষ্ক মাঠে, ধরণীর বনগন্ধি আতপ্ত নিঃশ্বাস', 'মৃদুমন্দ লাগে গায়ে, তখন সে-ক্ষণে', 'অস্তিত্বের যে ঘনিষ্ঠ অনুভূতি ভরি উঠে মনে,', 'প্রাণের যে প্রশান্ত পূর্ণতা, লভি তাই', 'যখন তোমার কাছে যাই--', 'যখন তোমারে হেরি', 'রহিয়াছ আপনারে ঘেরি', 'গম্ভীর শান্তিতে,', 'স্নিগ্ধ সুনিস্তব্ধ চিতে,', 'চক্ষে তব অন্তর্যামী দেবতার উদার প্রসাদ', 'সৌম্য আশীর্বাদ।']
['একাকিনী বসে থাকে আপনারে সাজায়ে যতনে।', 'বসনে ভূষণে', 'যৌবনেরে করে মূল্যবান।', 'নিজেরে করিবে দান', 'যার হাতে', 'সে অজানা তরুণের সাথে', 'এই যেন দূর হতে তার কথা-বলা।', 'এই প্রসাধনকলা,', 'নয়নের এ-কজ্জললেখা,', 'উজ্জ্বল বসন্তীরঙা অঞ্চলের এ-বঙ্কিমরেখা', 'মণ্ডিত করেছে দেহ প্রিয়সম্ভাষণে।', 'দক্ষিণপবনে', 'অস্পষ্ট উত্তর আসে শিরীষের কম্পিত ছায়ায়।', 'এইমতো দিন যায়,', 'ফাগুনের গন্ধে ভরা দিন।', 'সায়াহ্নিক দিগন্তের সীমন্তে বিলীন', 'কুঙ্কুম-আভায় আনে', 'উৎকণ্ঠিত প্রাণে', "তুলি' দীর্ঘশ্বাস--", 'অভাবিত মিলনের আরক্ত আভাস।']
['এই-যে রাঙা চেলি দিয়ে তোমায় সাজানো,', 'ওই-যে হোথায় দ্বারের কাছে সানাই বাজানো,', 'অদৃশ্য এক লিপির লিখায়', 'নবীন প্রাণের কোন্ ভূমিকায়', 'মিলছে, না জানো।', "শিশুবেলায় ধূলির 'পরে আঁচল এলিয়ে", 'সাজিয়ে পুতুল কাটল বেলা খেলা খেলিয়ে।', 'বুঝতে নাহি পারবে আজো', 'আজ কী খেলায় আপনি সাজো', 'হৃদয় মেলিয়ে।', 'অখ্যাত এই প্রাণের কোণে সন্ধ্যাবেলাতে', 'বিশ্বখেলোয়াড়ের খেয়াল নামল খেলাতে।', 'দুঃখসুখের তুফান লেগে', 'পুতুল-ভাসান চলল বেগে', 'ভাগ্যভেলাতে।', 'তার পরেতে ভোলার পালা, কথা কবে না--', 'অসীম কালের পটে ছবির চিহ্ন রবে না।', 'তার পরেতে জিতবে ধুলো,', 'ভাঙা খেলার চিহ্নগুলো', 'সঙ্গে লবে না।', 'রাঙা রঙের চেলি দিয়ে কন্যে সাজানো,', 'দ্বারের কাছে বেহাগ রাগে সানাই বাজানো,', 'এই মানে তার বুঝতে পারি--', 'খেয়াল যাঁহার খুশি তাঁরি', 'জানো না-জানো।']
['আজ তুমি ছোটো বটে, যার সঙ্গে গাঁঠছড়া বাঁধা', 'যেন তার আধা।', 'অধিকারগর্বভরে', 'সে তোমারে নিয়ে চলে নিজঘরে।', 'মনে জানে তুমি তার ছায়েবানুগতা--', 'তমাল সে, তার শাখালগ্ন তুমি মাধবীর লতা।', 'আজ তুমি রাঙাচেলি দিয়ে মোড়া', 'আগাগোড়া,', 'জড়োসড়ো ঘোমটায়-ঢাকা', 'ছবি যেন পটে আঁকা।', 'আসিবে-যে আর-একদিন,', 'নারীর মহিমা নিয়ে হবে তুমি অন্তরে স্বাধীন', 'বাহিরে যেমনি থাক্।', 'আজিকে এই-যে বাজে শাঁখ', 'এরি মধ্যে আছে গূঢ় তব জয়ধ্বনি।', 'জিনি লবে তোমার সংসার, হে রমণী,', 'সেবার গৌরবে।', 'যে-জন আশ্রয় তব তোমারি আশ্রয় সেই লবে।', "সংকোচের এই আবরণ দূর ক'রে", 'সেদিন কহিবে-- দেখো মোরে!', 'সে দেখিবে ঊর্ধ্বে মুখ তুলি', 'সৃপ্ত হয়ে পড়ে গেছে ধূসর সে কুণ্ঠিত গোধূলি--', "দিগন্তের 'পরে স্মিতহাসে", 'পূর্ণচন্দ্র একা জাগে বসন্তের বিস্মিত আকাশে।', 'বুঝিবে সে দেহে মনে।', 'প্রচ্ছন্ন হয়েছে তরু পুষ্পিত লতার আলিঙ্গনে']
['এ-পারে চলে বর, বধূ সে পরপারে,', 'সেতুটি বাঁধা তার মাঝে।', "তাহারি 'পরে দান আসিছে ভারে ভারে,", "তাহারি 'পরে বাঁশি বাজে।", 'যাত্রা দুজনার', 'লক্ষ্য একই তার,', 'তবুও যত কাছে আসে', 'সতত যেন থাকে', 'বিরহ ফাঁকে ফাঁকে', 'তৃপ্তিহারা অবকাশে।', 'সে-ফাঁক গেলে ঘুচে থেমে যে যাবে গান,', 'দৃষ্টি হবে বাধাময়,', 'যেথায় দূর নাহি সেথায় যত দান', 'কাছেতে ছোটো হয়ে রয়।', 'বিরহনদীজলে', 'খেয়ার তরী চলে,', 'বায় সে মিলনেরই ঘাটে।', 'হৃদয় বারবার', 'করিবে পারাপার', 'মিলিতে উৎসবনাটে।', 'বেলা যে পড়ে এল, সূর্য নামে ধীরে,', 'আলোক ম্লান হয়ে আসে।', 'ভাঙিয়া গেছে হাট, জনতাহীন তীরে', 'নৌকা বাঁধা পাশে পাশে।', 'এ-পারে বর চলে', 'পুরানো বটতলে,', 'নদীটি বহি চলে মাঝে,', 'বধূরে দেখা যায়', 'মাঠের কিনারায়,', "সেতুর 'পরে বাঁশি বাজে।"]
['কোন্ ছায়াখানি', 'সঙ্গে তব ফেরে লয়ে স্বপ্নরুদ্ধ বাণী', 'তুমি কি আপনি তাহা জানো।', 'চোখের দৃষ্টিতে তব রয়েছে বিছানো।', 'আপনাবিস্মৃত তারি।', 'স্তম্ভিত স্তিমিত অশ্রুবারি।', 'একদিন জীবনের প্রথম ফাল্গুনী', 'এসেছিল, তুমি তারি পদধ্বনি শুনি', 'কম্পিত কৌতুকী', 'যেমনি খুলিয়া দ্বার দিলে উঁকি', 'আম্রমঞ্জরির গন্ধে মধুপগুঞ্জনে', 'হৃদয়স্পন্দনে', 'এক ছন্দে মিলে গেল বনের মর্মর।', 'অশোকের কিশলয়স্তর', 'উৎসুক যৌবনে তব বিস্তারিল নবীন রক্তিমা।', 'প্রাণোচ্ছ্বাস নাহি পায় সীমা', 'তোমার আপনা-মাঝে,', 'সে-প্রাণেরই ছন্দ বাজে', 'দূর নীল বনান্তের বিহঙ্গসংগীতে,', 'দিগন্তে নির্জনলীন রাখালের করুণ বংশীতে।', 'তব বনচ্ছায়ে', 'আসিল অতিথি পান্থ, তৃণস্তরে দিল সে বিছায়ে', 'উত্তরী-অংশুকে তার সুবর্ণ পূর্ণিমা', 'চম্পকবর্ণিমা।', 'তারি সঙ্গে মিশে', 'প্রভাতের মৃদু রৌদ্র দিশে দিশে', 'তোমার বিধুর হিয়া', 'দিল উচ্ছ্বাসিয়া।', 'তার পর সসংকোচে বদ্ধ করি দিলে তব দ্বার,', 'উচ্ছৃঙ্খল সমীরণে উদ্দাম কুন্তলভার', 'লইলে সংযত করি--', 'অশান্ত তরুণ প্রেম বসন্তের পন্থ অনুসরি', 'স্খলিত কিংশুক-সাথে', 'জীর্ণ হল ধূসর ধুলাতে।', 'তুমি ভাবো সেই রাত্রিদিন', 'চিহ্নহীন', 'মল্লিকাগন্ধের মতো', 'নির্বিশেষে গত।', 'জানো না কি যে-বসন্ত সম্বরিল কায়া', 'তারি মৃত্যুহীন ছায়া', 'অহর্নিশি আছে তব সাথে সাথে', 'তোমার অজ্ঞাতে।', 'অদৃশ্য মঞ্জরি তার আপনার রেণুর রেখায়', 'মেশে তব সীমন্তের সিন্দূরলেখায়।', 'সুদূর সে ফাল্গুনের স্তব্ধ সুর', 'তোমার কণ্ঠের স্বর করি দিল উদাত্ত মধুর।', 'যে চাঞ্চল্য হয়ে গেছে স্থির', 'তারি মন্ত্রে চিত্ত তব সকরুণ, শান্ত, সুগম্ভীর।']
['তোমাতে আমাতে আছে তো প্রভেদ', 'জানি তা বন্ধু, জানি,', 'বিচ্ছেদ তবু অন্তরে নাহি মানি।', 'এক জ্যোৎস্নায় জেগেছি দুজনে', 'সারারাত-জাগা পাখির কূজনে,', 'একই বসন্তে দোঁহাকার মনে', 'দিয়েছে আপন বাণী।', 'তুমি চেয়ে আছ আলোকের পানে,', 'পশ্চাতে মোর মুখ--', 'অন্তরে তবু গোপন মিলনসুখ।', 'প্রবল প্রবাহে যৌবনবান', 'ভাসায়েছে দুটি দোলায়িত প্রাণ,', 'নিমেষে দোঁহারে করেছে সমান', 'একই আবর্তে টানি।', 'সোনার বর্ণ মহিমা তোমার', 'বিশ্বের মনোহর,', 'আমি অবনত পাণ্ডুর কলেবর।', 'উদাস বাতাসে পরান কাঁপায়ে', 'অগৌরবের শরম ছাপায়ে', 'আমারে তোমার বসাইল বাঁয়ে,', 'একাসনে দিল আনি।', 'নবারুণরাগে রাঙা হয়ে গেল', 'কালো ভেদরেখাখানি।']
['হে পুষ্পচয়িনী,', 'ছেড়ে আসিয়াছ তুমি কবে উজ্জয়িনী', 'মালিনীছন্দের বন্ধ টুটে।', 'বকুল উৎফুল্ল হয়ে উঠে', 'আজো বুঝি তব মুখমদে।', 'নূপুররণিত পদে।', 'আজো বুঝি অশোকের ভাঙাইবে ঘুম।', 'কী সেই কুসুম', 'যা দিয়ে অতীত জন্মে গণেছিলে বিরহের দিন।', 'বুঝি সে-ফুলের নাম বিস্মৃতিবিলীন', 'ভর্তৃপ্রসাদন ব্রতে যা দিয়ে গাঁথিতে মালা', 'সাজাইতে বরণের ডালা।', 'মনে হয় যেন তুমি ভুলে-যাওয়া তুমি--', 'মর্ত্যভূমি', "তোমারে যা ব'লে জানে সেই পরিচয়", 'সম্পূর্ণ তো নয়।', 'তুমি আজ', 'করেছ যে-অঙ্গসাজ', 'নহে সদ্য আজিকার।', 'কালোয় রাঙায় তার', 'যে ভঙ্গীটি পেয়েছে প্রকাশ', 'দেয় বহুদূরের আভাস।', 'মনে হয় যেন অজানিতে', 'রয়েছ অতীতে।', 'মনে হয় যে-প্রিয়ের লাগি', 'অবন্তীনগরসৌধে ছিলে জাগি,', 'তাহারি উদ্দেশে', 'না জেনে সেজেছ বুঝি সে-যুগের বেশে।', "মালতীশাখার 'পরে", 'এই-যে তুলেছ হাত ভঙ্গীভরে', 'নহে ফুল তুলিবার প্রয়োজনে,', 'বুঝি আছে মনে', 'যুগ-অন্তরাল হতে বিস্মৃত বল্লভ', 'লুকায়ে দেখিছে তব সুকোমল ও-করপল্লব।', 'অশরীরী মুগ্ধনেত্র যেন গগনে সে', 'হেরে অনিমেষে', 'দেহভঙ্গিমার মিল লতিকার সাথে', 'আজি মাঘীপূর্ণিমার রাতে।', 'বাতাসেতে অলক্ষিতে যেন কার ব্যাপ্ত ভালোবাসা', 'তোমার যৌবনে দিল নৃত্যময়ী ভাষা।']
['কেন এ কম্পিত প্রেম, অয়ি ভীরু, এনেছ সংসারে--', 'ব্যর্থ করি রাখিবে কি তারে।', 'আলোকশঙ্কিত তব হিয়া', 'প্রচ্ছন্ন নিভৃত পথ দিয়া', 'থেমে যায় প্রাঙ্গণের দ্বারে।', 'হায়, সে যে পায় নাই আপন নিশ্চিত পরিচয়,', 'বন্দী তারে রেখেছে সংশয়।', 'বাহিরে সামান্য বাধা সেও', 'সে-প্রেমেরে কেন করে হেয়,', 'অন্তরেও তার পরাজয়।', 'ওই শোনো কেঁপে ওঠে নিশীথরাত্রির অন্ধকার,', 'আহ্বান আসিছে বারম্বার।', 'থেকো না ভয়ের অন্ধ ঘেরে,', 'অবজ্ঞা করিয়ো দুর্গমেরে,', 'জিনি লহো সত্যেরে তোমার।', 'নিষ্ঠুরকে মেনে লহো সুদুঃসহ দুঃখের উৎসাহে,', 'প্রেমের গৌরব জেনো তাহে।', 'দীপ্তি দেয় রুদ্ধ অশ্রুজল,', 'নষ্ট আশা হয় না নিষ্ফল,', 'সমুজ্জল করে চিত্তদাহে।', 'শীর্ণ ফুল রৌদ্রে পুড়ে কালো হয়, হোক-না সে কালো--', 'দীন দীপে নিবুক-না আলো।', 'দুর্বল যে মিথ্যার খাঁচায়', 'নিত্যকাল কে তারে বাঁচায়,', 'মরে যাহা মরা তার ভালো।', 'আঘাত বাঁচাতে গিয়ে বঞ্চিত হবে কি এ-জীবন,', 'শুধিবে না দুর্মূল্যের পণ।', 'প্রেম সে কি কৃপণতা জানে,', 'আত্মরক্ষা করে আত্মদানে--', 'ত্যাগবীর্যে লভে মুক্তিধন।']
['আমি থাকি একা,', 'এই বাতায়নে বসে এক বৃন্তে যুগলকে দেখা--', 'সেই মোর সার্থকতা।', 'বুঝিতে পারি সে কথা', 'লোকে লোকে কী আগ্রহ অহরহ', 'করিছে সন্ধান', 'আপনার বাহিরেতে কোথা হবে আপনার দান।', 'তা নিয়ে বিপুল দুঃখে বিশ্বচিত্ত জেগে উঠে,', 'তারি সুখে পূর্ণ হয়ে ফুটে', 'যা-কিছু মধুর।', 'যত বাণী, যত সুর,', 'যত রূপ, তপস্যার যত বহ্নিলিখা,', 'সৃষ্টিচিত্তশিখা,', 'আকাশে আকাশে লিখে', 'দিকে দিকে', 'অণুপরমাণুদের মিলনের ছবি।', 'গ্রহ তারা রবি', 'যে-আগুন জ্বেলেছে তা বাসনারই দাহ,', 'সেই তাপে জগৎপ্রবাহ', 'চঞ্চলিয়া চলিয়াছে বিরহমিলনদ্বন্দ্বঘাতে।', 'দিনরাতে', 'কালের অতীত পার হতে,', 'অনাদি আহ্বানধ্বনি ফিরিতেছে ছায়াতে আলোতে।', 'সেই ডাক শুনে', 'কত সাজে সাজিয়েছে আজি এ-ফাল্গুনে', 'বনে বনে অভিসারিকার দল,', 'পত্রে পুষ্পে হয়েছে চঞ্চল--', 'সমস্ত বিশ্বের মর্মে যে-চাঞ্চল্য তারায় তারায়', 'তরঙ্গিছে প্রকাশধারায়,', 'নিখিল ভুবনে নিত্য যে-সংগীত বাজে', 'মূর্তি নিল বনচ্ছায়ে যুগলের সাজে।']
['ভাগ্য তাহার ভুল করেছে-- প্রাণের তানপুরার', 'গানের সাথে মিল হল না, বেসুরো ঝংকার।', 'এমন ত্রুটি ঘটল কিসে', 'আপনিও তা বোঝে নি সে,', 'অভাব কোথাও নেই-যে কিছুই এই কি অভাব তার।', 'ঘরটাকে তার ছাড়িয়ে গেল ঘরেরই আসবাবে।', 'মনটাকে তার ঠাঁই দিল না ধনের প্রাদুর্ভাবে।', 'যা চাই তারো অনেক বেশি', 'ভিড় করে রয় ঘেঁষাষেঁষি,', 'সেই ব্যাঘাতের বিরুদ্ধে তাই বিদ্রোহ তার নাবে।', 'সব চেয়ে যা সহজ সেটাই দুর্লভ তার কাছে।', 'সেই সহজের মূর্তি যে তার বুকের মধ্যে আছে।', 'সেই সহজের খেলাঘরে', 'ওই যারা সব মেলা করে', 'দূর হতে ওর বদ্ধ জীবন সঙ্গ তাদের যাচে।', 'প্রাণের নিঝর স্বভাব-ধারায় বয় সকলের পানে,', 'সেটাই কি কেউ ফিরিয়ে দিল উলটো দিকের টানে।', 'আত্মদানের রুদ্ধ বাণী', 'বক্ষকপাট বেড়ায় হানি,', 'সঞ্চিত তার সুধা কি তাই ব্যথা জাগায় প্রাণে।', 'আপনি যেন আর কেহ সে এই লাগে তার মনে,', 'চেনা ঘরের অচল ভিতে কাটায় নির্বাসনে।', 'বসন ভূষণ অঙ্গরাগে', 'ছদ্মবেশের মতন লাগে,', 'তার আপনার ভাষা যে হায় কয় না আপন জনে।', "আজকে তারে নিজের কাছে পর করেছে কা'রা,", 'আপন-মাঝে বিদেশে বাস হায় এ কেমনধারা।', 'পরের খুশি দিয়ে সে যে', "তৈরি হল ঘ'ষে মেজে,", 'আপনাকে তাই খুঁজে বেড়ায় নিত্য আপন-হারা।']
['কার লাগি এই গয়না গড়াও', 'যতন-ভরে।', 'স্যাকরা বলে, একা আমার', 'প্রিয়ার তরে।', 'শুধাই তারে, প্রিয়া তোমার', 'কোথায় আছে।', 'স্যাকরা বলে, মনের ভিতর', 'বুকের কাছে।', 'আমি বলি, কিনে তো লয়', 'মহারাজাই।', 'স্যাকরা বলে, প্রেয়সীরে', 'আগে সাজাই।', 'আমি শুধাই, সোনা তোমার', 'ছোঁয় কবে সে।', 'স্যাকরা বলে অলখ ছোঁওয়ায়', 'রূপ লভে সে।', 'শুধাই, একি একলা তারি', 'চরণতলে।', 'স্যাকরা বলে, তারে দিলেই', 'পায় সকলে।']
['বাদল-শেষের আবেশ আছে ছুঁয়ে', 'তমালছায়াতলে,', 'সজনে গাছের ডাল পড়েছে নুয়ে', 'দিঘির প্রান্তজলে।', 'অস্তরবির-পথ-তাকানো মেঘে', 'কালোর বুকে আলোর বেদন লেগে--', 'কেন এমন খনে', 'কে যেন সে উঠল হঠাৎ জেগে', 'আমার শূন্য মনে।', '"কে গো তুমি, ওগো ছায়ায় লীন"', 'প্রশ্ন পুছিলাম।', 'সে কহিল, "ছিল এমন দিন', 'জেনেছ মোর নাম।', 'নীরব রাতে নিসুত দ্বিপ্রহরে', 'প্রদীপ তোমার জ্বেলে দিলেম ঘরে,', 'চোখে দিলেম চুমো;', 'সেদিন আমায় দেখলে আলস-ভরে', 'আধ-জাগা আধ-ঘুমো।', 'আমি তোমার খেয়ালস্রোতে তরী,', 'প্রথম-দেওয়া খেয়া--', 'মাতিয়েছিলেম শ্রাবণশর্বরী', 'লুকিয়ে-ফোটা কেয়া।', 'সেদিন তুমি নাও নি আমায় বুঝে,', 'জেগে উঠে পাও নি ভাষা খুঁজে,', 'দাও নি আসন পাতি--', 'সংশয়িত স্বপন-সাথে যুঝে', 'কাটল তোমার রাতি।', 'তার পরে কোন্ সব-ভুলিবার দিনে', 'নাম হল মোর হারা!', 'আমি যেন অকালে আশ্বিনে', 'এক-পসলার ধারা।', 'তার পরে তো হল আমার জয়--', 'সেই প্রদোষের ঝাপসা পরিচয়', 'ভরল তোমার ভাষা,', 'তার পরে তো তোমার ছন্দোময়', 'বেঁধেছি মোর বাসা।', 'চেনো কিম্বা নাই বা আমায় চেনো', 'তবু তোমার আমি।', 'সেই সেদিনের পায়ের ধ্বনি জেনো', 'আর যাবে না থামি।', 'যে-আমারে হারালে সেই কবে', 'তারই সাধন করে গানের রবে', 'তোমার বীণাখানি।', 'তোমার বনে প্রোল্লোল পল্লবে', 'তাহার কানাকানি।', 'সেদিন আমি এসেছিলেম একা', 'তোমার আঙিনাতে।', 'দুয়ার ছিল পাথর দিয়ে ঠেকা', 'নিদ্রাঘেরা রাতে।', 'যাবার বেলা সে-দ্বার গেছি খুলে', 'গন্ধ-বিভোল পবন-বিলোল ফুলে,', 'রঙ-ছড়ানো বনে--', 'চঞ্চলিত কত শিথিল চুলে,', 'কত চোখের কোণে।', 'রইল তোমার সকল গানের সাথে', 'ভোলা নামের ধুয়া।', 'রেখে গেলেম সকল প্রিয়হাতে', 'এক নিমেষের ছুঁয়া।', 'মোর বিরহ সব মিলনের তলে', 'রইল গোপন স্বপন-অশ্রুজলে--', 'মোর আঁচলের হাওয়া', 'আজ রাতে ওই কাহার নীলাঞ্চলে', 'উদাস হয়ে ধাওয়া।"']
['কালো অশ্ব অন্তরে যে সারারাত্রি ফেলেছে নিশ্বাস', 'সে আমার অন্ধ অভিলাষ।', "অসাধ্যের সাধনায় ছুটে যাবে ব'লে", "দুর্গমেরে দ্রুত পায়ে দ'লে", 'খুরে খুরে খুঁড়েছে ধরণী,', 'করেছে অধীর হ্রেষাধ্বনি।', 'ও যেন রে যুগান্তের কালো অগ্নিশিখা,', 'কালো কুজ্ঝটিকা।', 'অকস্মাৎ নৈরাশ্য-আঘাতে', 'দ্বার মুক্ত পেয়ে রাতে', 'দুর্দাম এসেছে বাহিরিয়া।', 'যারে নিয়ে এল সে-যে ব্যথায় মূর্তিত মোর প্রিয়া,', 'বাহিরে না স্থান পেয়ে', 'ধ্যানের আসন ছিল ছেয়ে।', 'এ-অমাবস্যায়', 'বল্গাহারা কালো অশ্ব ঊর্ধ্বশ্বাসে ধায়।', 'কালো চিন্তা মম', 'আত্মঘাতী ঝঞ্ঝাসম', 'বিস্মৃতির চিরবিলুপ্তিতে', 'চলে ঝাঁপ দিতে', 'নিরঙ্কিত পথ বেয়ে।', 'যাক ধেয়ে।', 'সৃষ্টিহীন দৃষ্টিহীন রাত্রিপারে', 'ব্যর্থ দুরাশারে', 'নিয়ে যাক্--', 'অন্তিম শূন্যের মাঝে নিশ্চল নির্বাক্।', 'তার পরে বিরহের অগ্নিস্নানে শুভ্র মন', 'রৌদ্রস্নাত আশ্বিনের বৃষ্টিশূন্য মেঘের মতন', 'উন্মুক্ত আলোকে', 'দীপ্তি পাক্ সুনির্মল শোকে।']
['এসেছিল বহু আগে যারা মোর দ্বারে,', 'যারা চলে গেছে একেবারে,', 'ফাগুন-মধ্যাহ্নবেলা শিরীষছায়ায় চুপে চুপে', 'তারা ছায়ারূপে', 'আসে যায় হিল্লোলিত শ্যাম দুর্বাদলে।', 'ঘন কালো দিঘিজলে', 'পিছনে-ফিরিয়া-চাওয়া আঁখি জ্বলো জ্বলো', 'করে ছলোছলো।', 'মরণের অমরতালোকে', 'ধূসর আঁচল মেলি ফিরে তারা গেরুয়া আলোকে।', 'যে এখনো আসে নাই মোর পথে,', 'কখনো যে আসিবে না আমার জগতে,', 'তার ছবি আঁকিয়াছি মনে--', 'একেলা সে বাতায়নে', 'বিদেশিনী জন্মকাল হতে।', 'সে যেন শেঁউলি ভাসে ক্ষীণ মৃদু স্রোতে,', 'কোথায় তাহার দেশ', 'নাই সে উদ্দেশ।', 'চেয়ে আছে দূর-পানে', 'কার লাগি আপনি সে নাহি জানে।', 'সেই দূরে ছায়ারূপে রয়েছে সে', 'বিশ্বের সকল-শেষে', 'যে আসিতে পারিত তবুও', 'এল না কভুও।', 'জীবনের মরীচিকাদেশে', 'মরুকন্যাটির আঁখি ফিরে ভেসে ভেসে।']
['ঝাঁকড়া চুলের মেয়ের কথা কাউকে বলি নি,', 'কোন্ দেশে যে চলে গেছে সে-চঞ্চলিনী।', 'সঙ্গী ছিল কুকুর কালু,', 'বেশ ছিল তার আলুথালু,', "আপনা-'পরে অনাদরে ধুলায় মলিনী।", 'হুটোপাটি ঝগড়াঝাঁটি ছিল নিষ্কারণেই', 'দিঘির জলে গাছের ডালে গতি ক্ষণে-ক্ষণেই।', 'পাগলামি তার কানায় কানায়,', 'খেয়াল দিয়ে খেলা বানায়,', 'উচ্চহাসে কলভাষে কলকলিনী।', 'দেখা হলে যখন-তখন বিনা অপরাধে', 'মুখভঙ্গী করত আমায় অপমানের ছাঁদে।', 'শাসন করতে যেমন ছুটি', "হঠাৎ দেখি ধুলায় লুটি'", 'কাজল আঁখি চোখের জলে ছলছলিনী।', 'আমার সঙ্গে পঞ্চাশবার জন্মশোধের আড়ি', 'কথায় কথায় নিত্যকালের মতন ছাড়াছাড়ি।', 'ডাকলে তারে "পুঁটলি\' ব\'লে', 'সাড়া দিত মর্জি হলে,', 'ঝগড়াদিনের নাম ছিল তার স্বর্ণনলিনী।']
['বাহিরে যার বেশভূষার ছিল না প্রয়োজন,', 'হৃদয়তলে আছিল যার বাস,', 'পরের দ্বারে পাঠাতে তারে দ্বিধায় ভরে মন', 'কিছুতে হায় পায় না আশ্বাস।', 'সবুজ বনে নীল গগনে', 'মিশায় রূপ সবার সনে,', 'পাখির গানে পরায় যারে সাজ,', 'ছিন্ন হয়ে সে-ফুল একা', 'আকাশ-হারা দিবে কি দেখা', 'পাথরে-গাঁথা প্রাচীর-মাঝে আজ।', 'চন্দনের গন্ধজলে মুছালো মুখখানি,', 'নয়নপাতে কাজল দিল আঁকি।', 'ওষ্ঠাধরে যতনে দিল রক্তরেখা টানি,', 'কবরী দিল করবীমালে ঢাকি।', 'ভূষণ যত পরালো দেহে', 'তাহারি সাথে ব্যাকুল স্নেহে', 'মিলিল দ্বিধা, মিলিল কত ভয়।', 'প্রাণে যে ছিল সুপরিচিত', 'তাহারে নিয়ে ব্যাকুল চিত', 'রচনা করে চোখের পরিচয়।']
['রাজা করে রণযাত্রা,', 'বাজে ভেরি, বাজে করতাল--', 'কম্পমান বসুন্ধরা।', 'মন্ত্রী ফেলি ষড়যন্ত্রজাল', 'রাজ্যে রাজ্যে বাধায় জটিল গ্রন্থি।', 'বাণিজ্যের স্রোত', 'ধরণী বেষ্টন করে জোয়ার-ভাঁটায়।', 'পণ্যপোত', 'ধায় সিন্ধুপারে-পারে।', 'বীরকীর্তিস্তম্ভ হয় গাঁথা', 'লক্ষ লক্ষ মানবকঙ্কালস্তূপে,', 'ঊর্ধ্বে তুলি মাথা', 'চূড়া তার স্বর্গ-পানে হানে অট্টহাস।', 'পণ্ডিতেরা--', 'আক্রমণ করে বারম্বার', 'পুঁথির-প্রাচীর-ঘেরা', 'দুর্ভেদ্য বিদ্যার দুর্গ।', 'খ্যাতি তার ধায় দেশে দেশে।', 'হেথা গ্রামপ্রান্তে নদী বহি চলে প্রান্তরের শেষে', 'ক্লান্ত স্রোতে।', 'তরীখানি তুলি লয়ে নববধূটিরে', 'চলে দূর পল্লী-পানে।', 'সূর্য অস্ত যায়।', 'তীরে তীরে', 'স্তব্ধ মাঠ।', 'দুরুদুরু বালিকার হিয়া।', 'অন্ধকারে', 'ধীরে ধীরে সন্ধ্যাতারা দেখা দেয় দিগন্তের ধারে।']
['একা তুমি নিঃসঙ্গ প্রভাতে,', 'অতীতের দ্বার রুদ্ধ তোমার পশ্চাতে।', 'সেথা হল অবসান', 'বসন্তের সব দান,', 'উৎসবের সব বাতি নিবে গেল রাতে।', 'সেতারের তার হল চুপ,', 'শুষ্কমালা, ভষ্মশেষ দগ্ধ গন্ধধূপ।', 'কবরীর ফুলগুলি', 'ধূলিতে হইল ধূলি,', 'লজ্জিত সকল সজ্জা বিরস বিরূপ।', 'সম্মুখে উদাস বর্ণহীন', 'ক্ষীণছন্দ মন্দগতি তব রাত্রিদিন।', 'সম্মুখে আকাশ খোলা,', 'নিস্তব্ধ, সকল-ভোলা--', 'মত্ততার কলরব শান্তিতে বিলীন।', 'আভরণহারা তব বেশ,', 'কজ্জলবিহীন আঁখি, রুক্ষ তব কেশ।', 'শরতের শেষ মেঘে', 'দীপ্তি জ্বলে রৌদ্র লেগে,', 'সেইমতো শোকশুভ্র স্মৃতি-অবশেষ।', 'তবু কেন হয় যেন বোধ', 'অদৃষ্ট পশ্চাৎ হতে করে পথরোধ।', 'ছুটি হল যার কাছে', 'কিছু তার প্রাপ্য আছে,', 'নিঃশেষে কি হয় নাই সব পরিশোধ।', 'সূক্ষ্মতম সেই আচ্ছাদন,', 'ভাষাহারা অশ্রুহারা অজ্ঞাত কাঁদন।', 'দুর্লঙ্ঘ্য-যে সেই মানা', 'স্পষ্ট যারে নেই জানা,', 'সবচেয়ে সুকঠিন অবন্ধ বাঁধন।', 'যদি বা ঘুচিল ঘুমঘোর,', 'অসাড় পাখায় তবু লাগে নাই জোর।', 'যদি বা দূরের ডাকে', 'মন সাড়া দিতে থাকে,', 'তবুও বারণে বাঁধে নিকটের ডোর।', 'মুক্তিবন্ধনের সীমানায়', 'এমনি সংশয়ে তব দিন চলে যায়।', 'পিছে রুদ্ধ হল দ্বার,', 'মায়া রচে ছায়া তার,', 'কবে সে মিলাবে আছ সেই প্রতীক্ষায়।']
['জননী, কন্যারে আজ বিদায়ের ক্ষণে', 'আপন অতীতরূপ পড়িয়াছে মনে', 'যখন বালিকা ছিলে।', 'মাতৃক্রোড় হতে', 'তোমারে ভাসালো ভাগ্য দূরতর স্রোতে', 'সংসারের।', 'তার পর গেল কত দিন', 'দুঃখে সুখে,', 'বিচ্ছেদের ক্ষত হল ক্ষীণ।', 'এ-জন্মের আরম্ভভূমিকা-- সংকীর্ণ সে', 'প্রথম উষার মতো-- ক্ষণিক প্রদোষে', 'মিলাইল লয়ে তার স্বর্ণ কুহেলিকা।', 'বাল্যে পরেছিলে শুভ্র মাঙ্গল্যের টিকা,', 'সিন্দূররেখায় হল লীন।', 'সে-রেখাটি', 'জীবনের পূর্বভাগ দিল যেন কাটি।', 'আজ সেই ছিন্নখণ্ড ফিরে এল শেষে', 'তোমার কন্যার মাঝে অশ্রুর আবেশে।']
['তোমার আমার মাঝে হাজার বৎসর', 'নেমে এল, মুহূর্তেই হল যুগান্তর।', 'মাথায় ঘোমটা টানি', 'যখনি ফিরালে মুখখানি', 'কোনো কথা নাহি বলি,', 'তখনি অতীতে গেলে চলি--', 'যে-অতীতে অসীম বিরহে', 'ছায়াসম রহে', 'বর্তমানে যারা', 'হয়েছে প্রেমের পথহারা।', 'যে-পারে গিয়েছ হোথা', 'বেশি দূর নহে এখনো তা।', 'ছোটো নির্ঝরিণী শুধু বহে মাঝখানে,', 'বিদায়ের পদধ্বনি গাঁথে সে করুণ কলগানে।', 'চেয়ে দেখি অনিমিখে', 'তুমি চলিয়াছ কোন্ শিখরের দিকে;', 'যেন স্বপ্নে উঠিতেছ ঊর্ধ্ব-পানে,', 'যেন তুমি বীণাধ্বনি, শান্ত সুরে তানে', 'চলিয়াছ মেঘলোকে।', 'আজি মোর চোখে', 'কাছের মূর্তির চেয়ে দূরের মূর্তিতে তুমি বড়ো', 'অনেক দিনের মোর সব চিন্তা করিয়াছি জড়ো,', 'সব স্মৃতি,', 'অব্যক্ত সকল প্রীতি, ব্যক্ত সব গীতি--', 'উৎসর্গ করিনু আজি, যাত্রী তুমি, তোমার উদ্দেশে।', 'স্পর্শ যদি নাই করো যাক তবে ভেসে।']
