['স্থির জেনেছিলেম, পেয়েছি তোমাকে,', 'মনেও হয়নি', 'তোমার দানের মূল্য যাচাই করার কথা।', 'তুমিও মূল্য করনি দাবি।', 'দিনের পর দিন গেল, রাতের পর রাত,', "দিলে ডালি উজাড় ক'রে।", 'আড়চোখে চেয়ে', 'আনমনে নিলেম তা ভাণ্ডারে;', 'পরদিনে মনে রইল না।', 'নববসন্তের মাধবী', 'যোগ দিয়েছিল তোমার দানের সঙ্গে,', 'শরতের পূর্ণিমা দিয়েছিল তারে স্পর্শ।', 'তোমার কালো চুলের বন্যায়', 'আমার দুই পা ঢেকে দিয়ে বলেছিলে', '"তোমাকে যা দিই', 'তোমার রাজকর তার চেয়ে অনেক বেশি;', 'আরো দেওয়া হল না', 'আরো যে আমার নেই।"', 'বলতে বলতে তোমার চোখ এল ছলছলিয়ে।', 'আজ তুমি গেছ চলে,', 'দিনের পর দিন আসে, রাতের পর রাত,', 'তুমি আস না।', 'এতদিন পরে ভাণ্ডার খুলে', 'দেখছি তোমার রত্নমালা,', 'নিয়েছি তুলে বুকে।', 'যে গর্ব আমার ছিল উদাসীন', 'সে নুয়ে পড়েছে সেই মাটিতে', 'যেখানে তোমার দুটি পায়ের চিহ্ন আছে আঁকা।', 'তোমার প্রেমের দাম দেওয়া হল বেদনায়,', "হারিয়ে তাই পেলেম তোমায় পূর্ণ ক'রে।"]
['একদিন তুচ্ছ আলাপের ফাঁক দিয়ে', 'কোন্ অভাবনীয় স্মিতহাস্যে', 'আমার আত্মবিহ্বল যৌবনটাকে', 'দিলে তুমি দোলা;', 'হঠাৎ চমক দিয়ে গেল তোমার মুখে', 'একটি অমৃতরেখা;', 'আর কোনোদিন তার দেখা মেলেনি।', 'জোয়ারের তরঙ্গলীলায় গভীর থেকে উৎক্ষিপ্ত হল', 'চিরদুর্লভের একটি রত্নকণা', 'শতলক্ষ ঘটনার সমুদ্র-বেলায়।', 'এমনি এক পলকে বুকে এসে লাগে', 'অপরিচিত মুহূর্তের চকিত বেদনা', 'প্রাণের আধখোলা জালনায়', 'দূর বনান্ত থেকে', 'পথ-চলতি গানে।', 'অভূতপূর্বের অদৃশ্য অঙ্গুলি বিরহের মীড় লাগিয়ে যায়', 'হৃদয়-তারে', 'বৃষ্টিধারামুখর নির্জন প্রবাসে,', 'সন্ধ্যাযূথীর করুণ স্নিগ্ধ গন্ধে,', 'রেখে দিয়ে যায় কোন্ অলক্ষ্যে আকস্মিক', 'আপন স্খলিত উত্তরীয়ের স্পর্শ।', 'তার পরে মনে পড়ে', 'একদিন সেই বিস্ময়-উন্মনা নিমেষটিকে', 'অকারণে অসময়ে;', 'মনে পড়ে শীতের মধ্যাহ্নে,', 'যখন গোরুচরা শস্যরিক্ত মাঠের দিকে', 'চেয়ে চেয়ে বেলা যায় কেটে;', 'মনে পড়ে, যখন সঙ্গহারা সায়াহ্নের অন্ধকারে', 'সূর্যাস্তের ওপার থেকে বেজে ওঠে', 'ধ্বনিহীন বীণার বেদনা।']
['ফুরিয়ে গেল পৌষের দিন;', 'কৌতূহলী ভোরের আলো', 'কুয়াশার আবরণ দিলে সরিয়ে।', 'হঠাৎ দেখি শিশিরে-ভেজা বাতাবি গাছে', 'ধরেছে কচি পাতা;', 'সে যেন আপনি বিস্মিত।', 'একদিন তমসার কূলে বাল্মীকি', 'আপনার প্রথম নিশ্বসিত ছন্দে', 'চকিত হয়েছিলেন নিজে,--', 'তেমনি দেখলেম ওকে।', 'অনেকদিনকার নিঃশব্দ অবহেলা থেকে', 'অরুণ-আলোতে অকুণ্ঠিত বাণী এনেছে', 'এই কয়টি কিশলয়;', 'সে যেন সেই একটুখানি কথা', 'তুমিই বলতে পারতে,', "কিন্তু না ব'লে গিয়েছ চলে।", 'সেদিন বসন্ত ছিল অনতিদূরে;', 'তোমার আমার মাঝখানে ছিল', 'আধ-চেনার যবনিকা', 'কেঁপে উঠল সেটা মাঝে মাঝে;', 'মাঝে মাঝে তার একটা কোণ গেল উড়ে;', 'দুরন্ত হয়ে উঠল দক্ষিণ বাতাস,', 'তবু সরাতে পারেনি অন্তরাল।', 'উচ্ছৃঙ্খল অবকাশ ঘটল না;', 'ঘণ্টা গেল বেজে,', 'সায়াহ্নে তুমি চলে গেলে অব্যক্তের অনালোকে।']
['যৌবনের প্রান্তসীমায়', 'জড়িত হয়ে আছে অরুণিমার ম্লান অবশেষ;--', 'যাক কেটে এর আবেশটুকু;', 'সুস্পষ্টের মধ্যে জেগে উঠুক', 'আমার ঘোর-ভাঙা চোখ', 'স্মৃতিবিস্মৃতির নানা বর্ণে রঞ্জিত', 'দুঃখসুখের বাষ্পঘনিমা', "স'রে যাক সন্ধ্যামেঘের মতো", "আপনাকে উপেক্ষা ক'রে।", 'ঝরে-পড়া ফুলের ঘনগন্ধে আবিষ্ট আমার প্রাণ,', 'চারদিকে তার স্বপ্ন মৌমাছি', 'গুন গুন করে বেড়ায়,', 'কোন্ অলক্ষ্যের সৌরভে।', 'এই ছায়ার বেড়ায় বদ্ধ দিনগুলো থেকে', 'বেরিয়ে আসুক মন', 'শুভ্র আলোকের প্রাঞ্জলতায়।', 'অনিমেষ দৃষ্টি ভেসে যাক', 'কথাহীন ব্যথাহীন চিন্তাহীন', 'সৃষ্টির মহাসাগরে।', 'যাব লক্ষ্যহীন পথে,', 'সহজে দেখব সব দেখা,', 'শুনব সব সুর,', 'চলন্ত দিনরাত্রির', 'কলরোলের মাঝখান দিয়ে।', 'আপনাকে মিলিয়ে নেব', 'শস্যশেষ প্রান্তরের', 'সুদূরবিস্তীর্ণ বৈরাগ্যে।', 'ধ্যানকে নিবিষ্ট করব', 'ঐ নিস্তব্ধ শালগাছের মধ্যে', 'যেখানে নিমেষের অন্তরালে', 'সহস্রবৎসরের প্রাণ নীরবে রয়েছে সমাহিত।', 'কাক ডাকছে তেঁতুলের ডালে,', 'চিল মিলিয়ে গেল রৌদ্রপাণ্ডুর সুদূর নীলিমায়।', 'বিলের জলে বাঁধ বেঁধে', 'ডিঙি নিয়ে মাছ ধরছে জেলে।', 'বিলের পরপারে পুরাতন গ্রামের আভাস,', 'ফিকে রঙের নীলাম্বরের প্রান্তে', 'বেগনি রঙের আঁচলা।', 'গাঙচিল উড়ে বেড়াচ্ছে', 'মাছধরা জালের উপরকার আকাশে।', 'মাছরাঙা স্তব্ধ বসে আছে বাঁশের খোঁটায়,', 'তার স্থির ছায়া নিস্তরঙ্গ জলে।', 'ভিজে বাতাসে শ্যাওলার ঘন স্নিগ্ধগন্ধ।', 'চারদিক থেকে অস্তিত্বের এই ধারা', 'নানা শাখায় বইছে দিনেরাত্রে।', 'অতি পুরাতন প্রাণের বহুদিনের নানা পণ্য নিয়ে', 'এই সহজ প্রবাহ,--', 'মানব-ইতিহাসের নূতন নূতন', 'ভাঙনগড়নের উপর দিয়ে', 'এর নিত্য যাওয়া আসা।', 'চঞ্চল বসন্তের অবসানে', 'আজ আমি অলস মনে', 'আকণ্ঠ ডুব দেব এই ধারার গভীরে;', 'এর কলধ্বনি বাজবে আমার বুকের কাছে', 'আমার রক্তের মৃদুতালের ছন্দে।', 'এর আলো ছায়ার উপর দিয়ে', 'ভাসতে ভাসতে চলে যাক আমার চেতনা', 'চিন্তাহীন তর্কহীন শাস্ত্রহীন', 'মৃত্যু-মহাসাগরসংগমে।']
['বর্ষা নেমেছে প্রান্তরে অনিমন্ত্রণে;', 'ঘনিয়েছে সার-বাঁধা তালের চূড়ায়,', 'রোমাঞ্চ দিয়েছে বাঁধের কালো জলে।', 'বর্ষা নামে হৃদয়ের দিগন্তে', 'যখন পারি তাকে আহ্বান করতে।', 'কিছুকাল ছিলেম বিদেশে।', 'সেখানকার শ্রাবণের ভাষা', 'আমার প্রাণের ভাষার সঙ্গে মেলেনি।', 'তার অভিষেক হল না', 'আমার অন্তরপ্রাঙ্গণে।', 'সজল মেঘ-শ্যামলের', 'সঞ্চরণ থেকে বঞ্চিত জীবনে', 'কিছু শীর্ণতা রয়ে গেল', 'বনস্পতির অঙ্গের আয়তি', 'ঐ তো দেয় বাড়িয়ে', 'বছরে বছরে;', 'তার কাষ্ঠফলকে চক্রচিহ্নে স্বাক্ষর যায় রেখে।', "তেমনি ক'রে প্রতি বছরে বর্ষার আনন্দ", 'আমার মজ্জার মধ্যে রসসম্পদ', 'কিছু যোগ করে।', 'প্রতিবার রঙের প্রলেপ লাগে', 'জীবনের পটভূমিকায়', "নিবিড়তর ক'রে;", 'বছরে বছরে শিল্পকারের', 'অঙ্গুরি-মুদ্রার গুপ্ত সংকেত', 'অঙ্কিত হয় অন্তর-ফলকে।', 'নিরালায়  জানলার কাছে বসেছি যখন', 'নিষ্কর্মা প্রহরগুলো নিঃশব্দ চরণে', 'কিছু দান রেখে গেছে আমার দেহলিতে;', 'জীবনের গুপ্ত ধনের ভাণ্ডারে', 'পুঞ্জিত হয়েছে বিস্মৃত মুহূর্তের সঞ্চয়।', 'বহু বিচিত্রের কারুকলায় চিত্রিত', 'এই আমার সমগ্র সত্তা', 'তার সমস্ত সঞ্চয় সমস্ত পরিচয় নিয়ে', 'কোনো যুগে কি কোনো দিব্যদৃষ্টির সম্মুখে', 'পরিপূর্ণ অবারিত হবে?', 'তার সকল তপস্যায় সে চেয়েছে', 'গোচরতাকে;', 'বলেছে, যেমন বলে গোধূলির অস্ফুট তারা,', 'বলেছে, যেমন বলে নিশান্তের অরুণ আভাস,--', '"এস প্রকাশ, এস।"', 'কবে প্রকাশ হবে পূর্ণ,', 'আপনি প্রত্যক্ষ হব আপনার আলোতে', "বধূ যেমন সত্য ক'রে জানে আপনাকে,", "সত্য ক'রে জানায়,", 'যখন প্রাণে জাগে তার প্রেম,', 'যখন দুঃখকে পারে সে গলার হার করতে,', 'যখন দৈন্যকে দেয় সে মহিমা,', 'যখন মৃত্যুতে ঘটে না তার অসমাপ্তি।']
['দিনের প্রান্তে এসেছি', 'গোধূলির ঘাটে।', 'পথে পথে পাত্র ভরেছি', 'অনেক কিছু দিয়ে।', 'ভেবেছিলেম চিরপথের পাথেয় সেগুলি;', 'দাম দিয়েছি কঠিন দুঃখে।', 'অনেক করেছি সংগ্রহ মানুষের কথার হাটে,', 'কিছু করেছি সঞ্চয় প্রেমের সদাব্রতে।', 'শেষে ভুলেছি সার্থকতার কথা,', 'অকারণে কুড়িয়ে বেড়ানোই হয়েছে অন্ধ অভ্যাসে বাঁধা;', 'ফুটো ঝুলিটার শূন্য ভরাবার জন্যে', 'বিশ্রাম ছিল না।', 'আজ সামনে যখন দেখি', 'ফুরিয়ে এল পথ,', 'পাথেয়ের অর্থ আর রইল না কিছুই।', 'যে প্রদীপ জ্বলেছিল মিলন-শয্যার পাশে', "সেই প্রদীপ এনেছিলেম হাতে ক'রে।", 'তার শিখা নিবল আজ,', 'সেটা ভাসিয়ে দিতে হবে স্রোতে।', 'সামনের আকাশে জ্বলবে একলা সন্ধ্যার তারা।', 'যে বাঁশি বাজিয়েছি', 'ভোরের আলোয় নিশীথের অন্ধকারে,', 'তার শেষ সুরটি বেজে থামবে', 'রাতের শেষ প্রহরে।', 'তার পরে?', 'যে জীবনে আলো নিবল', 'সুর থামল,', 'সে যে এই আজকের সমস্ত কিছুর মতোই', 'ভরা সত্য ছিল,', 'সে-কথা একেবারেই ভুলবে জানি,', 'ভোলাই ভালো।', 'তবু তার আগে কোনো একদিনের জন্য', 'কেউ একজন', 'সেই শূন্যটার কাছে একটা ফুল রেখো', 'বসন্তের যে ফুল একদিন বেসেছি ভালো', 'আমার এতদিনকার যাওয়া-আসার পথে', 'শুকনো পাতা ঝরেছে,', 'সেখানে মিলেছে আলোক ছায়া,', 'বৃষ্টিধারায় আমকাঁঠালের ডালে ডালে', 'জেগেছে শব্দের শিহরণ,', 'সেখানে দৈবে কারো সঙ্গে দেখা হয়েছিল', 'জল-ভরা ঘট নিয়ে যে চলে গিয়েছিল', 'চকিত পদে।', 'এই সামান্য ছবিটুকু', 'আর সব কিছু থেকে বেছে নিয়ে', 'কেউ একজন আপন ধ্যানের পটে এঁকো', 'কোনো একটি গোধূলির ধূসরমুহূর্তে।', 'আর বেশি কিছু নয়।', 'আমি আলোর প্রেমিক;', 'প্রাণরঙ্গভূমিতে ছিলুম বাঁশি-বাজিয়ে।', 'পিছনে ফেলে যাব না একটা নীরব ছায়া', 'দীর্ঘনিঃশ্বাসের সঙ্গে জড়িয়ে।', 'যে পথিক অস্তসূর্যের', 'ম্লায়মান আলোর পথ নিয়েছে', 'সে তো ধুলোর হাতে উজাড় করে দিলে', 'সমস্ত আপনার দাবি;', 'সেই ধুলোর উদাসীন বেদীটার সামনে', 'রেখে যেয়ো না তোমার নৈবেদ্য;', 'ফিরে নিয়ে যাও অন্নের থালি,', 'যেখানে তাকিয়ে আছে ক্ষুধা,', 'যেখানে অতিথি বসে আছে দ্বারে,', 'যেখানে প্রহরে প্রহরে বাজছে ঘন্টা', 'জীবনপ্রবাহের সঙ্গে কালপ্রবাহের', 'মিলের মাত্রা রেখে।']
['অনেক হাজার বছরের', 'মরু-যবনিকার আচ্ছাদন', 'যখন উৎক্ষিপ্ত হল,', 'দেখা দিল তারিখ-হারানো লোকালয়ের', 'বিরাট কঙ্কাল;--', 'ইতিহাসের অলক্ষ্য অন্তরালে', 'ছিল তার জীবনক্ষেত্র।', 'তার মুখরিত শতাব্দী', 'আপনার সমস্ত কবিগান', 'বাণীহীন অতলে দিয়েছে বিসর্জন।', 'আর, যে-সব গান তখনো ছিল অঙ্কুরে, ছিল মুকুলে,', 'যে বিপুল সম্ভাব্য', 'সেদিন অনালোকে ছিল প্রচ্ছন্ন', 'অপ্রকাশ থেকে অপ্রকাশেই গেল মগ্ন হয়ে--', 'যা ছিল অপ্রজ্বল ধোঁওয়ার গোপন আচ্ছাদনে', 'তাও নিবল।', 'যা বিকাল, আর যা বিকাল না,--', 'দুই-ই সংসারের হাট থেকে গেল চলে', 'একই মূল্যের ছাপ নিয়ে।', 'কোথাও রইল না তার ক্ষত,', 'কোথাও বাজল না তার ক্ষতি।', 'ঐ নির্মল নিঃশব্দ আকাশে', 'অসংখ্য কল্প-কল্পান্তরের', 'হয়েছে আবর্তন।', 'নূতন নূতন বিশ্ব', 'অন্ধকারের নাড়ি ছিঁড়ে', 'জন্ম নিয়েছে আলোকে,', 'ভেসে চলেছে আলোড়িত নক্ষত্রের ফেনপুঞ্জে;', 'অবশেষে যুগান্তে তারা তেমনি করেই গেছে', 'যেমন গেছে বর্ষণশান্ত মেঘ,', 'যেমন গেছে ক্ষণজীবী পতঙ্গ।', 'মহাকাল, সন্ন্যাসী তুমি।', 'তোমার অতলস্পর্শ ধ্যানের তরঙ্গ-শিখরে', 'উচ্ছ্রিত হয়ে উঠছে সৃষ্টি', 'আবার নেমে যাচ্ছে ধ্যানের তরঙ্গতলে।', 'প্রচণ্ড বেগে চলেছে ব্যক্ত অব্যক্তের চক্রনৃত্য,', 'তারি নিস্তব্ধ কেন্দ্রস্থলে', 'তুমি আছ অবিচলিত আনন্দে।', 'হে নির্মম, দাও আমাকে তোমার ঐ সন্ন্যাসের দীক্ষা।', 'জীবন আর মৃত্যু, পাওয়া আর হারানোর মাঝখানে', 'যেখানে আছে অক্ষুব্ধ শান্তি', 'সেই সৃষ্টি-হোমাগ্নিশিখার অন্তরতম', 'স্তিমিত নিভৃতে', 'দাও আমাকে আশ্রয়।']
['মনে মনে দেখলুম', 'সেই দূর অতীত যুগের নিঃশব্দ সাধনা', 'যা মুখর ইতিহাসকে নিষিদ্ধ রেখেছে', 'আপন তপস্যার আসন থেকে।', 'দেখলেম দুর্গম গিরিব্রজে', 'কোলাহলী কৌতূহলী দৃষ্টির অন্তরালে', 'অসূর্যম্পশ্য নিভৃতে', 'ছবি আঁকছে গুণী', "গুহাভিত্তির 'পরে,", 'যেমন অন্ধকার পটে', 'সৃষ্টিকার আঁকছেন বিশ্বছবি।', 'সেই ছবিতে ওরা আপন আনন্দকেই করেছে সত্য,', 'আপন পরিচয়কে করেছে উপেক্ষা,', 'দাম চায়নি বাইরের দিকে হাত পেতে,', 'নামকে দিয়েছে মুছে।', 'হে অনামা, হে রূপের তাপস,', 'প্রণাম করি তোমাদের।', 'নামের মায়াবন্ধন থেকে মুক্তির স্বাদ পেয়েছি', 'তোমাদের এই যুগান্তরের কীর্তিতে।', 'নাম-ক্ষালন যে পবিত্র অন্ধকারে ডুব দিয়ে', 'তোমাদের সাধনাকে করেছিলে নির্মল,', 'সেই অন্ধকারের মহিমাকে', 'আমি আজ বন্দনা করি।', 'তোমাদের নিঃশব্দ বাণী', 'রয়েছে এই গুহায়,', 'বলছে--নামের পূজার অর্ঘ্য,', 'ভাবীকালের খ্যাতি,', 'সে তো প্রেতের অন্ন;', 'ভোগশক্তিহীন নিরর্থকের কাছে উৎসর্গ-করা।', 'তার পিছনে ছুটে', 'সদ্য বর্তমানের অন্নপূর্ণার', 'পরিবেষণ এড়িয়ে যেয়ো না, মোহান্ধ।', 'আজ আমার দ্বারের কাছে', "শজনে গাছের পাতা গেল ঝ'রে,", 'ডালে ডালে দেখা দিয়েছে', 'কচি পাতার রোমাঞ্চ;', 'এখন প্রৌঢ় বসন্তের পারের খেয়া', 'চৈত্রমাসের মধ্যস্রোতে;', 'মধ্যাহ্নের তপ্ত হাওয়ায়', 'গাছে গাছে দোলাদুলি;', 'উড়তি ধুলোয় আকাশের নীলিমাতে', 'ধূসরের আভাস,', 'নানা পাখির কলকাকলিতে', 'বাতাসে আঁকছে শব্দের অস্ফুট আলপনা।', 'এই নিত্য-বহমান অনিত্যের স্রোতে', 'আত্মবিস্মৃত চলতি প্রাণের হিল্লোল;', 'তার কাঁপনে আমার মন ঝলমল করছে', 'কৃষ্ণচূড়ার পাতার মতো।', 'অঞ্জলি ভরে এই তো পাচ্ছি', 'সদ্য মুহূর্তের দান,', 'এর সত্যে নেই কোনো সংশয়, কোনো বিরোধ।', 'যখন কোনোদিন গান করেছি রচনা,', 'সেও তো আপন অন্তরে', 'এইরকম পাতার হিল্লোল,', 'হাওয়ার চাঞ্চল্য,', 'রৌদ্রের ঝলক,', 'প্রকাশের হর্ষবেদনা।', 'সেও তো এসেছে বিনা নামের অতিথি,', 'গর-ঠিকানার পথিক।', 'তার যেটুকু সত্য', 'তা সেই মুহূর্তেই পূর্ণ হয়েছে,', 'তার বেশি আর বাড়বে না একটুও,', 'নামের পিঠে চড়ে।', 'বর্তমানের দিগন্তপারে', 'যে-কাল আমার লক্ষ্যের অতীত', 'সেখানে অজানা অনাত্মীয় অসংখ্যের মাঝখানে', 'যখন ঠেলাঠেলি চলবে', 'লক্ষ লক্ষ নামে নামে,', 'তখন তারি সঙ্গে দৈবক্রমে চলতে থাকবে', 'বেদনাহীন চেতনাহীন ছায়ামাত্রসার', 'আমারো নামটা,', 'ধিক থাক্ সেই কাঙাল কল্পনার মরীচিকায়।', 'জীবনের অল্প কয়দিনে', 'বিশ্বব্যাপী নামহীন আনন্দ', 'দিক আমাকে নিরহংকার মুক্তি।', 'সেই অন্ধকারকে সাধনা করি', 'যার মধ্যে স্তব্ধ বসে আছেন', 'বিশ্বচিত্রের রূপকার, যিনি নামের অতীত,', 'প্রকাশিত যিনি আনন্দে।']
['ভালোবেসে মন বললে--', '"আমার সব রাজত্ব দিলেম তোমাকে।"', 'অবুঝ ইচ্ছাটা করলে অত্যুক্তি;', 'দিতে পারবে কেন?', "সবটার নাগাল পাব কেমন ক'রে?", 'ও যে একটা মহাদেশ,', 'সাত সমুদ্রে বিচ্ছিন্ন।', 'ওখানে বহুদূর নিয়ে একা বিরাজ করছে', 'নির্বাক্ অনতিক্রমণীয়।', 'তার মাথা উঠেছে মেঘে-ঢাকা পাহাড়ের চূড়ায়,', 'তার পা নেমেছে আঁধারে-ঢাকা গহ্বরে।', 'এ যেন অগম্য গ্রহ এই আমার সত্তা,', 'বাষ্প-আবরণে ফাঁক পড়েছে কোণে কোণে,', 'দুরবীনের সন্ধান সেইটুকুতেই।', 'যাকে বলতে পারি আমার সবটা,', 'তার নাম দেওয়া হয়নি,', 'তার নকশা শেষ হবে কবে?', 'তার সঙ্গে প্রত্যক্ষ ব্যবহারের সম্পর্ক হবে কার?', 'নামটা রয়েছে যে-পরিচয়টুকু নিয়ে,', 'টুকরো-জোড়া দেওয়া তার রূপ,', 'অনাবিষ্কৃতের প্রান্ত থেকে সংগ্রহ-করা।', 'চারিদিকে ব্যর্থ ও সার্থক কামনার', 'আলোয় ছায়ায় বিকীর্ণ আকাশ।', 'সেখান থেকে নানা বেদনার রঙিন ছায়া নামে', 'চিত্তভূমিতে;', 'হাওয়ায় লাগে শীত বসন্তের ছোঁওয়া;', 'সেই অদৃশ্য চঞ্চল লীলা', 'কার কাছেই বা স্পষ্ট হল?', 'ভাষার অঞ্জলিতে', 'কে ধরতে পারে তাকে?', 'জীবনভূমির এক প্রান্ত দৃঢ় হয়েছে', 'কর্মবৈচিত্র৻ের বন্ধুরতায়,', 'আর একপ্রান্তে অচরিতার্থ সাধনা', 'বাষ্প হয়ে মেঘায়িত হল শূন্যে,', 'মরীচিকা হয়ে আঁকছে ছবি।', 'এই ব্যক্তিজগৎ মানবলোকে দেখা দিল', 'জন্মমৃত্যুর সংকীর্ণ সংগমস্থলে।', 'তার আলোকহীন প্রদেশে', 'বৃহৎ অগোচরতায় পুঞ্জিত আছে', 'আত্মবিস্মৃত শক্তি,', 'মূল্য পায়নি এমন মহিমা,', 'অনঙ্কুরিত সফলতার বীজ মাটির তলায়।', 'সেখানে আছে ভীরুর লজ্জা,', 'প্রচ্ছন্ন আত্মাবমাননা,', 'অখ্যাত ইতিহাস,', 'আছে আত্মাভিমানের', 'ছদ্মবেশের বহু উপকরণ,--', 'সেখানে নিগূঢ় নিবিড় কালিমা', 'অপেক্ষা করছে মৃত্যুর হাতের মার্জনা।', 'এই অপরিণত অপ্রকাশিত আমি,', 'এ কার জন্যে, এ কিসের জন্যে?', 'যা নিয়ে এল কত সূচনা, কত ব্যঞ্জনা,', 'বহু বেদনায় বাঁধা হতে চলল যার ভাষা,', 'পৌঁছল না যা বাণীতে,', 'তার ধ্বংস হবে অকস্মাৎ নিরর্থকতার অতলে,', 'সইবে না সৃষ্টির এই ছেলেমানুষি।', 'অপ্রকাশের পর্দা টেনেই কাজ করেন গুণী;', 'ফুল থাকে কুঁড়ির অবগুণ্ঠনে,', 'শিল্পী আড়ালে রাখেন অসমাপ্ত শিল্পপ্রয়াসকে;', 'কিছু কিছু আভাস পাওয়া যায়,', 'নিষেধ আছে সমস্তটা দেখতে পাওয়ার পথে।', 'আমাতে তাঁর ধ্যান সম্পূর্ণ হয়নি,', "তাই আমাকে বেষ্টন ক'রে এতখানি নিবিড় নিস্তব্ধতা।", 'তাই আমি অপ্রাপ্য, আমি অচেনা;', 'অজানার ঘেরের মধ্যে এ সৃষ্টি রয়েছে তাঁরি হাতে,', 'কারো চোখের সামনে ধরবার সময় আসেনি,', 'সবাই রইল দূরে,--', 'যারা বললে, "জানি", তারা জানল না।']
['মনে হয়েছিল আজ সব-কটা দুর্গ্রহ', "চক্র ক'রে বসেছে দুর্মন্ত্রণায়।", 'অদৃষ্ট জাল ফেলে অন্তরের শেষ তলা থেকে', 'টেনে টেনে তুলছে নাড়ি-ছেঁড়া যন্ত্রণাকে।', 'মনে হয়েছিল, অন্তহীন এই দুঃখ;', 'মনে হয়েছিল, পন্থহীন নৈরাশ্যের বাধায়', "শেষ পর্যন্ত এমনি ক'রে", 'অন্ধকার হাতড়িয়ে বেড়ানো।', 'ভিতসুদ্ধ বাসা গেছে ডুবে,', 'ভাগ্যের ভাঙনের অপঘাতে।', 'এমন সময়ে সদ্যবর্তমানের', 'প্রাকার ডিঙিয়ে দৃষ্টি গেল', 'দূর অতীতের দিগন্তলীন', 'বাগ্বাদিনীর বাণীসভায়', 'যুগান্তরের ভগ্নশেষের ভিত্তিচ্ছায়ায়', 'ছায়ামূর্তি বাজিয়ে তুলেছে রুদ্রবীণায়', 'পুরাণখ্যাত কালের কোন্ নিষ্ঠুর আখ্যায়িকা।', 'দুঃসহ দুঃখের স্মরণতন্তু দিয়ে গাঁথা', 'সেই দারুণ কাহিনী।', 'কোন্ দুর্দাম সর্বনাশের', 'বজ্রঝঞ্ঝনিত মৃত্যুমাতাল দিনের', 'হুহুংকার,', 'যার আতঙ্কের কম্পনে', 'ঝংকৃত করছে বীণাপাণি', 'আপন বীণার তীব্রতম তার।', 'দেখতে পেলেম', 'কতকালের দুঃখ লজ্জা গ্লানি,', 'কত যুগের জলৎধারা মর্মনিঃস্রাব', 'সংহত হয়েছে,', 'ধরেছে দহনহীন বাণীমূর্তি', 'অতীতের সৃষ্টিশালায়।', 'আর তার বাইরে পড়ে আছে', 'নির্বাপিত বেদনার পর্বতপ্রমাণ ভস্মরাশি,', 'জ্যোতির্হীন বাক্যহীন অর্থশূন্য।']
['ভোরের আলো-আঁধারে', 'থেকে থেকে উঠছে কোকিলের ডাক', 'যেন ক্ষণে ক্ষণে শব্দের আতশবাজি।', 'ছেঁড়া মেঘ ছড়িয়েছে আকাশে', 'একটু একটু সোনার লিখন নিয়ে।', 'হাটের দিন,', 'মাঠের মাঝখানকার পথে', 'চলেছে গোরুর গাড়ি।', 'কলসীতে নতুন আখের গুড়, চালের বস্তা,', 'গ্রামের মেয়ে কাঁখের ঝুড়িতে নিয়েছে', 'কচুশাক, কাঁচা আম, শজনের ডাঁটা।', 'ছটা বাজল ইস্কুলের ঘড়িতে।', 'ঐ ঘণ্টার শব্দ আর সকাল বেলাকার কাঁচা রোদ্দুরের রঙ', 'মিলে গেছে আমার মনে।', 'আমার ছোটো বাগানের পাঁচিলের গায়ে', 'বসেছি চৌকি টেনে', 'করবীগাছের তলায়।', 'পুবদিক থেকে রোদ্দুরের ছটা', "বাঁকা ছায়া হানছে ঘাসের 'পরে।", 'বাতাসে অস্থির দোলা লেগেছে', 'পাশাপাশি দুটি নারকেলের শাখায়।', 'মনে হচ্ছে যমজ শিশুর কলরবের মতো।', 'কচি দাড়িম ধরেছে গাছে', 'চিকন সবুজের আড়ালে।', 'চৈত্রমাস ঠেকল এসে শেষ হপ্তায়।', 'আকাশে ভাসা বসন্তের নৌকোয়', 'পাল পড়েছে ঢিলে হয়ে।', 'দূর্বাঘাস উপবাসে শীর্ণ;', 'কাঁকর-ঢালা পথের ধারে', 'বিলিতি মৌসুমি চারায়', 'ফুলগুলি রঙ হারিয়ে সংকুচিত।', 'হাওয়া দিয়েছে পশ্চিম দিক থেকে,--', 'বিদেশী হাওয়া চৈত্রমাসের আঙিনাতে।', 'গায়ে দিতে হল আবরণ অনিচ্ছায়।', 'বাঁধানো জলকুণ্ডে জল উঠছে শিরশিরিয়ে,', 'টলমল করছে নালগাছের পাতা,', 'লাল মাছ কটা চঞ্চল হয়ে উঠল।', 'নেবুঘাস ঝাঁকড়া হয়ে উঠেছে', 'খেলা-পাহাড়ের গায়ে।', 'তার মধ্যে থেকে দেখা যায়', 'গেরুয়া পাথরের চতুর্মুখ মূর্তি।', 'সে আছে প্রবহমান কালের দূর তীরে', 'উদাসীন;', 'ঋতুর স্পর্শ লাগে না তার গায়ে।', 'শিল্পের ভাষা তার,', 'গাছপালার বাণীর সঙ্গে কোনো মিল নেই।', 'ধরণীর অন্তঃপুর থেকে যে শুশ্রূষা', 'দিনে রাতে সঞ্চারিত হচ্ছে', 'সমস্ত গাছের ডালে ডালে পাতায় পাতায়,', 'ঐ মূর্তি সেই বৃহৎ আত্মীয়তার বাইরে।', 'মানুষ আপন গূঢ় বাক্য অনেক কাল আগে', 'যক্ষের মৃত ধনের মতো', "ওর মধ্যে রেখেছে নিরুদ্ধ ক'রে,", 'প্রকৃতির বাণীর সঙ্গে তার ব্যবহার বন্ধ।', 'সাতটা বাজল ঘড়িতে।', 'ছড়িয়ে-পড়া মেঘগুলি গেছে মিলিয়ে।', 'সূর্য উঠল প্রাচীরের উপরে,', 'ছোটো হয়ে গেল গাছের যত ছায়া।', 'খিড়কির দরজা দিয়ে', 'মেয়েটি ঢুকল বাগানে।', 'পিঠে দুলছে ঝালরওআলা বেণী,', 'হাতে কঞ্চির ছড়ি;', 'চরাতে এনেছে', 'একজোড়া রাজহাঁস,', 'আর তার ছোটো ছোটো ছানাগুলিকে।', 'হাঁস দুটো দাম্পত্য দায়িত্বের মর্যাদায় গম্ভীর,', 'সকলের চেয়ে গুরুতর ঐ মেয়েটির দায়িত্ব', 'জীবপ্রাণের দাবি স্পন্দমান', 'ছোট ঐ মাতৃমনের স্নেহরসে।', 'আজকের এই সকালটুকুকে', 'ইচ্ছে করেছি রেখে দিতে।', 'ও এসেছে অনায়াসে,', 'অনায়াসেই যাবে চলে।', 'যিনি দিলেন পাঠিয়ে', "তিনি আগেই এর মূল্য দিয়েছেন শোধ ক'রে", 'আপন আনন্দ-ভাণ্ডার থেকে।']
['কেউ চেনা নয়', 'সব মানুষই অজানা।', 'চলেছে আপনার রহস্যে', 'আপনি একাকী।', 'সেখানে তার দোসর নেই।', 'সংসারের ছাপমারা কাঠামোয়', 'মানুষের সীমা দিই বানিয়ে।', 'সংজ্ঞার বেড়া-দেওয়া বসতির মধ্যে', 'বাঁধা মাইনের কাজ করে সে।', 'থাকে সাধারণের চিহ্ন নিয়ে ললাটে।', 'এমন সময় কোথা থেকে', 'ভালোবাসার বসন্ত-হাওয়া লাগে,', 'সীমার আড়ালটা যায় উড়ে,', 'বেরিয়ে পড়ে চির-অচেনা।', 'সামনে তাকে দেখি স্বয়ংস্বতন্ত্র, অপূর্ব, অসাধারণ,', 'তার জুড়ি কেউ নেই।', 'তার সঙ্গে যোগ দেবার বেলায়', 'বাঁধতে হয় গানের সেতু,', 'ফুলের ভাষায় করি তার অভ্যর্থনা।', 'চোখ বলে,', 'যা দেখলুম, তুমি আছ তাকে পেরিয়ে।', 'মন বলে', 'চোখে-দেখা কানে-শোনার ওপারে যে রহস্য', 'তুমি এসেছ সেই অগমের দূত,--', 'রাত্রি যেমন আসে', "পৃথিবীর সামনে নক্ষত্রলোক অবারিত ক'রে।", 'তখন হঠাৎ দেখি আমার মধ্যেকার অচেনাকে,', 'তখন আপন অনুভবের', 'তল খুঁজে পাইনে,', 'সেই অনুভব', '"তিলে তিলে নূতন হোয়।"']
['রাস্তায় চলতে চলতে', 'বাউল এসে থামল', 'তোমার সদর দরজায়।', 'গাইল, "অচিন পাখি উড়ে আসে খাঁচায়;"', 'দেখে অবুঝ মন বলে--', 'অধরাকে ধরেছি।', 'তুমি তখন স্নানের পরে এলোচুলে', 'দাঁড়িয়েছিলে জানলায়।', 'অধরা ছিল তোমার দূরে-চাওয়া চোখের', 'পল্লবে,', 'অধরা ছিল তোমার কাঁকন-পরা নিটোল হাতের', 'মধুরিমায়।', 'ওকে ভিক্ষে দিলে পাঠিয়ে,', 'ও গেল চলে;', 'জানলে না এইগানে তোমারই কথা।', 'তুমি রাগিণীর মতো আস যাও', 'একতারার তারে তারে।', 'সেই যন্ত্র তোমার রূপের খাঁচা,', 'দোলে বসন্তের বাতাসে।', "তাকে বেড়াই বুকে ক'রে;", 'ওতে রঙ লাগাই, ফুল কাটি', 'আপন মনের সঙ্গে মিলিয়ে।', 'যখন বেজে ওঠে, ওর রূপ যাই ভুলে,', 'কাঁপতে কাঁপতে ওর তার হয় অদৃশ্য।', 'অচিন তখন বেরিয়ে আসে বিশ্বভুবনে,', 'খেলিয়ে যায় বনের সবুজে', 'মিলিয়ে যায় দোলনচাঁপার গন্ধে।', 'অচিন পাখি তুমি,', 'মিলনের খাঁচায় থাক,', 'নানা সাজের খাঁচা।', 'সেখানে বিরহ নিত্য থাকে পাখির পাখায়,', 'স্থকিত ওড়ার মধ্যে।', 'তার ঠিকানা নেই,', 'তার অভিসার দিগন্তের পারে', 'সকল দৃশ্যের বিলীনতায়।']
['কালো অন্ধকারের তলায়', 'পাখির শেষ গান গিয়েছে ডুবে।', 'বাতাস থমথমে,', 'গাছের পাতা নড়ে না,', 'স্বচ্ছরাত্রের তারাগুলি', 'যেন নেমে আসছে', 'পুরাতন মহানিম গাছের', 'ঝিল্লি-ঝংকৃত স্তব্ধ রহস্যের কাছাকাছি।', 'এমন সময়ে হঠাৎ আবেগে', 'আমার হাত ধরলে চেপে;', 'বললে, "তোমাকে ভুলব না কোনোদিনই।"', 'দীপহীন বাতায়নে', 'আমার মূর্তি ছিল অস্পষ্ট,', 'সেই ছায়ার আবরণে', 'তোমার অন্তরতম আবেদনের', 'সংকোচ গিয়েছিল কেটে।', 'সেই মুহূর্তে তোমার প্রেমের অমরাবতী', 'ব্যাপ্ত হল অনন্ত স্মৃতির ভূমিকায়।', 'সেই মুহূর্তের আনন্দবেদনা', 'বেজে উঠল কালের বীণায়,', 'প্রসারিত হল আগামী জন্মজন্মান্তরে।', 'সেই মুহূর্তে আমার আমি', 'তোমার নিবিড় অনুভবের মধ্যে', 'পেল নিঃসীমতা।', 'তোমার কম্পিত কণ্ঠের বাণীটুকুতে', 'সার্থক হয়েছে আমার প্রাণের সাধনা,', 'সে পেয়েছে অমৃত।', 'তোমার সংসারে অসংখ্য যা-কিছু আছে', "তার সবচেয়ে অত্যন্ত ক'রে আছি আমি,", 'অত্যন্ত বেঁচে।', 'এই নিমেষটুকুর বাইরে আর যা-কিছু', 'সে গৌণ।', 'এর বাইরে আছে মরণ,', 'একদিন রূপের আলো-জ্বালা রঙ্গমঞ্চ থেকে', 'সরে যাব নেপথ্যে।', 'প্রত্যক্ষ সুখদুঃখের জগতে', 'মূর্তিমান অসংখ্যতার কাছে', 'আমার স্মরণচ্ছায়া মানবে পরাভব।', 'তোমার দ্বারের কাছে আছে যে কৃষ্ণচূড়া', 'যার তলায় দুবেলা জল দাও আপন হাতে,', "সেও প্রধান হয়ে উঠে'", 'তার ডালপালার বাইরে', 'সরিয়ে রাখবে আমাকে', 'বিশ্বের বিরাট অগোচরে।', 'তা হোক,', 'এও গৌণ।']
['শ্রীমতী রানী দেবী কল্যাণীয়াসু', '১', 'আমি বদল করেছি আমার বাসা।', 'দুটিমাত্র ছোটো ঘর আমার আশ্রয়।', 'ছোটো ঘরই আমার মনের মতো।', 'তার কারণ বলি তোমাকে।', 'বড়ো ঘর বড়োর ভান করে মাত্র,', 'আসল বড়োকে বাইরে ঠেকিয়ে রাখে অবজ্ঞায়।', 'আমার ছোটো ঘর বড়োর ভান করে না।', 'অসীমের প্রতিযোগিতার স্পর্ধা তার নেই', 'ধনী ঘরের মূঢ় ছেলের মতো।', 'আকাশের শখ ঘরে মেটাতে চাইনে;', 'তাকে পেতে চাই তার স্বস্থানে,', 'পেতে চাই বাইরে পূর্ণভাবে।', 'বেশ লাগছে।', 'দূর আমার কাছেই এসেছে।', 'জানলার পাশেই বসে বসে ভাবি--', "দূর ব'লে যে পদার্থ সে সুন্দর।", 'মনে ভাবি সুন্দরের মধ্যেই দূর।', 'পরিচয়ের সীমার মধ্যে থেকেও', 'সুন্দর যায় সব সীমাকে এড়িয়ে।', 'প্রয়োজনের সঙ্গে লেগে থেকেও থাকে আলগা,', 'প্রতিদিনের মাঝখানে থেকেও সে চিরদিনের।', 'মনে পড়ে এক দিন মাঠ বেয়ে চলেছিলেম', 'পালকিতে অপরাহ্নে;', 'কাহার ছিল আটজন।', 'তার মধ্যে একজনকে দেখলেম', 'যেন কালো পাথরে কাটা দেবতার মূর্তি;', 'আপন কর্মের অপমানকে প্রতিপদে সে চলছিল পেরিয়ে', 'ছিন্ন শিকল পায়ে নিয়ে পাখি যেমন যায় উড়ে।', 'দেবতা তার সৌন্দর্যে তাকে দিয়েছেন সুদূরতার সম্মান।', 'এই দূর আকাশ সকল মানুষেরই অন্তরতম;', 'জানলা বন্ধ, দেখতে পাইনে।', 'বিষয়ীর সংসার, আসক্তি তার প্রাচীর,', 'যাকে চায় তাকে রুদ্ধ করে কাছের বন্ধনে।', 'ভুলে যায় আসক্তি নষ্ট করে প্রেমকে,', 'আগাছা যেমন ফসলকে মারে চেপে।', 'আমি লিখি কবিতা, আঁকি ছবি।', 'দূরকে নিয়ে সেই আমার খেলা;', 'দূরকে সাজাই নানা সাজে,', 'আকাশের কবি যেমন দিগন্তকে সাজায়', 'সকালে সন্ধ্যায়।', 'কিছু কাজ করি তাতে লাভ নেই, তাতে লোভ নেই,', 'তাতে আমি নেই।', 'যে কাজে আছে দূরের ব্যাপ্তি', 'তাতে প্রতিমুহূর্তে আছে আমার মহাকাশ।', 'এই সঙ্গে দেখি মৃত্যুর মধুর রূপ, স্তব্ধ নিঃশব্দ সুদূর,', 'জীবনের চারদিকে নিস্তরঙ্গ মহাসমুদ্র;', 'সকল সুন্দরের মধ্যে আছে তার আসন, তার মুক্তি।', '২', 'অন্য কথা পরে হবে।', 'গোড়াতেই বলে রাখি তুমি চা পাঠিয়েছ, পেয়েছি।', 'এতদিন খবর দিইনি সেটা আমার স্বভাবের বিশেষত্ব।', 'যেমন আমার ছবি আঁকা, চিঠি লেখাও তেমনি।', 'ঘটনার ডাকপিওনগিরি করে না সে।', 'নিজেরই সংবাদ সে নিজে।', 'জগতে রূপের আনাগোনা চলছে,', 'সেই সঙ্গে আমার ছবিও এক-একটি রূপ,', 'অজানা থেকে বেরিয়ে আসছে জানার দ্বারে।', 'সে প্রতিরূপ নয়।', 'মনের মধ্যে ভাঙাগড়া কত, কতই জোড়াতাড়া;', 'কিছু বা তার ঘনিয়ে ওঠে ভাবে,', 'কিছু বা তার ফুটে ওঠে চিত্রে;', 'এতদিন এই সব আকাশবিহারীদের ধরেছি কথার ফাঁদে।', 'মন তখন বাতাসে ছিল কান পেতে,', 'যে ভাব ধ্বনি খোঁজে তারি খোঁজে।', 'আজকাল আছে সে চোখ মেলে।', "রেখার বিশ্বে খোলা রাস্তায় বেরিয়ে পড়েছে, দেখবে ব'লে।", 'সে তাকায়, আর বলে, দেখলেম।', 'সংসারটা আকারের মহাযাত্রা।', 'কোন্ চির-জাগরূকের সামনে দিয়ে চলেছে,', 'তিনিও নীরবে বলছেন, দেখলেম।', 'আদি যুগে রঙ্গমঞ্চের সম্মুখে সংকেত এল,', '"খোলো আবরণ।"', 'বাষ্পের যবনিকা গেল উঠে,', 'রূপের নটীরা এল বাহির হয়ে;', 'ইন্দ্রের সহস্র চক্ষু, তিনি দেখলেন।', 'তাঁর দেখা আর তাঁর সৃষ্টি একই।', 'চিত্রকর তিনি।', 'তাঁর দেখার মহোৎসব দেশে দেশে কালে কালে।', '৩', 'অসীম আকাশে কালের তরী চলেছে', 'রেখার যাত্রী নিয়ে,', 'অন্ধকারের ভূমিকায় তাদের কেবল', 'আকারের নৃত্য;', 'নির্বাক অসীমের বাণী', 'বাক্যহীন সীমার ভাষায়, অন্তহীন ইঙ্গিতে।--', 'অমিতার আনন্দসম্পদ', 'ডালিতে সাজিয়ে নিয়ে চলেছে সুমিতা,', 'সে ভাব নয়, সে চিন্তা নয়, বাক্য নয়,', 'শুধু রূপ, আলো দিয়ে গড়া।', 'আজ আদিসৃষ্টির প্রথম মুহূর্তের ধ্বনি', 'পৌঁছল আমার চিত্তে,--', 'যে ধ্বনি অনাদি রাত্রির যবনিকা সরিয়ে দিয়ে', 'বলেছিল, "দেখো।"', 'এতকাল নিভৃতে', 'আপনি যা বলেছি আপনি তাই শুনেছি,', 'সেখান থেকে এলেম আর-এক নিভৃতে,', 'এখানে আপনি যা আঁকছি, দেখছি তাই আপনি।', 'সমস্ত বিশ্ব জুড়ে দেবতার দেখবার আসন,', 'আমিও বসেছি তাঁরই পাদপীঠে,', 'রচনা করছি দেখা।']
['শ্রীযুক্ত সুধীন্দ্রনাথ দত্ত কল্যাণীয়েষু', '১', 'পড়েছি আজ রেখার মায়ায়।', 'কথা ধনীঘরের মেয়ে,', 'অর্থ আনে সঙ্গে করে,', 'মুখরার মন রাখতে চিন্তা করতে হয় বিস্তর।', 'রেখা অপ্রগল্ভা, অর্থহীনা,', 'তার সঙ্গে আমার যে ব্যবহার সবই নিরর্থক।', 'গাছের শাখায় ফুল ফোটানো ফল ধরানো,', 'সে কাজে আছে দায়িত্ব;', 'গাছের তলায় আলোছায়ার নাট-বসানো', 'সে আর-এক কাণ্ড।', 'সেইখানেই শুকনো পাতা ছড়িয়ে পড়ে,', 'প্রজাপতি উড়তে থাকে,', 'জোনাকি ঝিকমিক করে রাতের বেলা।', 'বনের আসরে এরা সব রেখা-বাহন', 'হাল্কা চালের দল,', 'কারো কাছে জবাবদিহি নেই।', 'কথা আমাকে প্রশ্রয় দেয় না, তার কঠিন শাসন;', 'রেখা আমার যথেচ্ছাচারে হাসে,', 'তর্জনী তোলে না।', 'কাজকর্ম পড়ে থাকে, চিঠিপত্র হারিয়ে ফেলি,', 'ফাঁক পেলেই ছুটে যাই রূপ-ফলানোর অন্দরমহলে।', 'এমনি করে, মনের মধ্যে', 'অনেকদিনের যে-লক্ষ্মীছাড়া লুকিয়ে আছে', 'তার সাহস গেছে বেড়ে।', 'সে আঁকছে, ভাবছে না সংসারের ভালোমন্দ,', 'গ্রাহ্য করে না লোকমুখের নিন্দাপ্রশংসা।', '২', 'মনটা আছে আরামে।', 'আমার ছবি-আঁকা কলমের মুখে', 'খ্যাতির লাগাম পড়েনি।', 'নামটা আমার খুশির উপরে', 'সর্দারি করতে আসেনি এখনো,', 'ছবি-আঁকার বুক জুড়ে', 'আগেভাগে নিজের আসনটা বিছিয়ে বসেনি;', 'ঠেলা দিয়ে দিয়ে বলছে না', '"নাম রক্ষা ক\'রো।"', 'অথচ ঐ নামটা নিজের মোটা শরীর নিয়ে', 'স্বয়ং কোনো কাজই করে না।', 'সব কীর্তির মুখ্য ভাগটা আদায় করবার জন্যে', 'দেউড়িতে বসিয়ে রাখে পেয়াদা;', 'হাজার মনিবের পিণ্ড-পাকানো', "ফরমাশটাকে বেদী বানিয়ে স্তূপাকার ক'রে রাখে", 'কাজের ঠিক সামনে।', 'এখনো সেই নামটা অবজ্ঞা করেই রয়েছে  অনুপস্থিত;--', 'আমার তুলি আছে মুক্ত', 'যেমন মুক্ত আজ ঋতুরাজের লেখনী।']
['শ্রীমান ধূর্জটিপ্রসাদ মুখোপাধ্যায় কল্যাণীয়েষু', 'আমার কাছে শুনতে চেয়েছ', 'গানের কথা;', 'বলতে ভয় লাগে,', 'তবু কিছু বলব।', 'মানুষের জ্ঞান বানিয়ে নিয়েছে', 'আপন সার্থক ভাষা।', 'মানুষের বোধ অবুঝ, সে বোবা,', 'যেমন বোবা বিশ্বব্রহ্মাণ্ড।', 'সেই বিরাট বোবা', 'আপনাকে প্রকাশ করে ইঙ্গিতে,', 'ব্যাখ্যা করে না।', 'বোবা বিশ্বের আছে ভঙ্গি, আছে ছন্দ,', 'আছে নৃত্য আকাশে আকাশে।', 'অণুপরমাণু অসীম দেশে কালে', 'বানিয়েছে আপন আপন নাচের চক্র,', 'নাচছে সেই সীমায় সীমায়;', 'গড়ে তুলছে অসংখ্য রূপ।', 'তার অন্তরে আছে বহ্নিতেজের দুর্দাম বোধ', 'সেই বোধ খুঁজছে আপন ব্যঞ্জনা,', "ঘাসের ফুল থেকে শুরু ক'রে", 'আকাশের তারা পর্যন্ত।', 'মানুষের বোধের বেগ যখন বাঁধ মানে না,', 'বাহন করতে চায় কথাকে,--', 'তখন তার কথা হয়ে যায় বোবা,', 'সেই কথাটা খোঁজে ভঙ্গি, খোঁজে ইশারা,', 'খোঁজে নাচ, খোঁজে সুর,', 'দেয় আপনার অর্থকে উলটিয়ে,', "নিয়মকে দেয় বাঁকা ক'রে।", 'মানুষ কাব্যে রচে বোবার বাণী।', 'মানুষের বোধ যখন বাহন করে সুরকে', 'তখন বিদ্যুচ্চঞ্চল পরমাণুপুঞ্জের মতোই', 'সুরসংঘকে বাঁধে সীমায়,', 'ভঙ্গি দেয় তাকে,', 'নাচায় তাকে বিচিত্র আবর্তনে।', 'সেই সীমায়-বন্দী নাচন', 'পায় গানে-গড়া রূপ।', 'সেই বোবা রূপের দল মিলতে থাকে।', 'সৃষ্টির অন্দরমহলে,', 'সেখানে যত রূপের নটী আছে', 'ছন্দ মেলায় সকলের সঙ্গে', 'নূপুর-বাঁধা চাঞ্চল্যের', 'দোলযাত্রায়।', 'আমি যে জানি', 'এ-কথা যে-মানুষ জানায়', 'বাক্যে হোক সুরে হোক, রেখায় হোক,', 'সে পণ্ডিত।', 'আমি যে রস পাই, ব্যথা পাই,', 'রূপ দেখি,', 'এ-কথা যার প্রাণ বলে', 'গান তারি জন্যে,', 'শাস্ত্রে সে আনাড়ি হলেও', 'তার নাড়িতে বাজে সুর।', 'যদি সুযোগ পাও', 'কথাটা নারদমুনিকে শুধিয়ো,', 'ঝগড়া বাধাবার জন্যে নয়,', 'তত্ত্বের পার পাবার জন্যে সংজ্ঞার অতীতে।']
['শ্রীযুক্ত চারুচন্দ্র ভট্টাচার্য সুহৃদ্বরেষু', 'আমরা কি সত্যই চাই শোকের অবসান?', 'আমাদের গর্ব আছে নিজের শোককে নিয়েও।', 'আমাদের অতি তীব্র বেদনাও', 'বহন করে না স্থায়ী সত্যকে--', 'সান্ত্বনা নেই এমন কথায়;', 'এতে আঘাত লাগে আমাদের দুঃখের অহংকারে।', 'জীবনটা আপন সকল সঞ্চয়', 'ছড়িয়ে রাখে কালের চলাচলের পথে;', 'তার অবিরাম-ধাবিত চাকার তলায়', 'গুরুতর বেদনার চিহ্নও যায়', 'জীর্ণ হয়ে, অস্পষ্ট হয়ে।', 'আমাদের প্রিয়তমের মৃত্যু', 'একটিমাত্র দাবি করে আমাদের কাছে', 'সে বলে--"মনে রেখো।"', 'কিন্তু সংখ্যা নেই প্রাণের দাবির,', 'তার আহ্বান আসে চারিদিক থেকেই', 'মনের কাছে;', 'সেই উপস্থিত কালের ভিড়ের মধ্যে', 'অতীতকালের একটিমাত্র আবেদন', 'কখন হয় অগোচর।', 'যদি বা তার কথাটা থাকে', 'তার ব্যথাটা যায় চলে।', 'তবু শোকের অভিমান', 'জীবনকে চায় বঞ্চিত করতে।', "স্পর্ধা ক'রে প্রাণের দূতগুলিকে বলে--", 'খুলব না দ্বার।', 'প্রাণের ফসলখেত বিচিত্র শস্যে উর্বর,', 'অভিমানী শোক তারি মাঝখানে', 'ঘিরে রাখতে চায় শোকের দেবত্র জমি,--', 'সাধের মরুভূমি বানায় সেখানটাতে,', 'তার খাজনা দেয় না জীবনকে।', 'মৃত্যুর সঞ্চয়গুলি নিয়ে', 'কালের বিরুদ্ধে তার অভিযোগ।', 'সেই অভিযোগে তার হার হতে থাকে দিনে দিনে।', 'কিন্তু চায় না সে হার মানতে;', 'মনকে সমাধি দিতে চায়', 'তার নিজকৃত কবরে।', 'সকল অহংকারই বন্ধন,', 'কঠিন বন্ধন আপন শোকের অহংকার।', 'ধন জন মান সকল আসক্তিতেই মোহ,', 'নিবিড় মোহ আপন শোকের আসক্তিতে।']
['তখন বয়স ছিল কাঁচা;', 'কতদিন মনে মনে এঁকেছি নিজের ছবি,', 'বুনো ঘোড়ার পিঠে সওয়ার,', 'জিন নেই, লাগাম নেই,', 'ছুটেছি ডাকাত-হানা মাঠের মাঝখান দিয়ে', 'ভরসন্ধ্যেবেলায়;', 'ঘোড়ার খুরে উড়ছে ধুলো', 'ধরণী যেন পিছু ডাকছে আঁচল দুলিয়ে।', 'আকাশে সন্ধ্যার প্রথম তারা', 'দূরে মাঠের সীমানায় দেখা যায়', 'একটিমাত্র ব্যগ্র বিরহী আলো একটি কোন্ ঘরে', 'নিদ্রাহীন প্রতীক্ষায়।', 'যে ছিল ভাবীকালে', 'আগে হতে মনের মধ্যে', 'ফিরছিল তারি আবছায়া,', 'যেমন ভাবী আলোর আভাস আসে', 'ভোরের প্রথম কোকিল-ডাকা অন্ধকারে।', 'তখন অনেকখানি সংসার ছিল অজানা,', 'আধ্জানা।', 'তাই অপরূপের রাঙা রঙটা', 'মনের দিগন্ত রেখেছিলে রাঙিয়ে;', 'আসন্ন ভালোবাসা', 'এনেছিল অঘটন-ঘটনার স্বপ্ন।', 'তখন ভালোবাসার যে কল্পরূপ ছিল মনে', 'তার সঙ্গে মহাকাব্যযুগের', 'দুঃসাহসের আনন্দ ছিল মিলিত।', 'এখন অনেক খবর পেয়েছি জগতের,', 'মনে ঠাওরেছি', 'সংসারের অনেকটাই মার্কামারা খবরের', 'মালখানা।', 'মনের রসনা থেকে', 'অজানার স্বাদ গেছে মরে,', 'অনুভবে পাইনে', 'ভালোবাসায় সম্ভবের মধ্যে', 'নিয়তই অসম্ভব,', 'জানার মধ্যে অজানা,', 'কথার মধ্যে রূপকথা।', 'ভুলেছি প্রিয়ার মধ্যে আছে সেই নারী,', 'যে থাকে সাত সমুদ্রের পারে,', 'সেই নারী আছে বুঝি মায়ার ঘুমে,', 'যার জন্যে খুঁজতে হবে সোনার কাঠি।']
['সেদিন আমাদের ছিল খোলা সভা', 'আকাশের নিচে', 'রাঙামাটির পথের ধারে।', "ঘাসের 'পরে বসেছে সবাই।", 'দক্ষিণের দিকে শালের গাছ সারি সারি,', 'দীর্ঘ, ঋজু, পুরাতন,--', 'স্তব্ধ দাঁড়িয়ে,', "শুক্লনবমীর মায়াকে উপেক্ষা ক'রে;--", 'দূরে কোকিলের ক্লান্ত কাকলিতে বনস্পতি উদাসীন।', 'ও যেন শিবের তপোবন-দ্বারের নন্দী,', 'দৃঢ় নির্মম ওর ইঙ্গিত।', 'সভার লোকেরা বললে,--', '"একটা কিছু শোনাও, কবি,', 'রাত গভীর হয়ে এল।"', 'খুললেম পুঁথিখানা,', 'যত পড়ে দেখি', 'সংকোচ লাগে মনে।', 'এরা এত কোমল, এত স্পর্শকাতর,', 'এত যত্নের ধন।', 'এদের কণ্ঠস্বর এত মৃদু,', 'এত কুণ্ঠিত।', 'এরা সব অন্তঃপুরিকা,', "রাঙা অবগুণ্ঠন মুখের 'পরে।", 'তার উপরে ফুলকাটা পাড়,', 'সোনার সুতোয়।', 'রাজহংসের গতি ওদের,', 'মাটিতে চলতে বাধা।', 'প্রাচীন কাব্যে এদের বলেছে ভীরু,', 'বলেছে, বরবর্ণিনী।', 'বন্দিনী ওরা বহু সম্মানে।', 'ওদের নূপুর ঝংকৃত হয় প্রাচীরঘেরা ঘরে,', 'অনেক দামের আস্তরণে।', 'বাধা পায় তার নৈপুণ্যের বন্ধনে।', 'এই পথের ধারের সভায়,', 'আসতে পারে তারাই', 'সংসারের বাঁধন যাদের খসেছে,', 'খুলে ফেলেছে হাতের কাঁকন', 'মুছে ফেলেছে সিঁদুর;', 'যারা ফিরবে না ঘরের মায়ায়,', 'যারা তীর্থযাত্রী;', 'যাদের অসংকোচ অক্লান্ত গতি,', 'ধূলিধূসর গায়ের বসন;', 'যারা পথ খুঁজে পায় আকাশের তারা দেখে;', 'কোনো দায় নেই যাদের', 'কারো মন জুগিয়ে চলবার;', 'কত রৌদ্রতপ্ত দিনে', 'কত অন্ধকার অর্ধরাত্রে', 'যাদের কণ্ঠ প্রতিধ্বনি জাগিয়েছে', 'অজানা শৈলগুহায়,--', 'জনহীন মাঠে, পথহীন অরণ্যে।', 'কোথা থেকে আনব তাদের', 'নিন্দা প্রশংসার ফাঁদে টেনে।', 'উঠে দাঁড়ালেম আসন ছেড়ে।', 'ওরা বললে, "কোথা যাও কবি?"', 'আমি বললেম,--', '"যাব দুর্গমে, কঠোর নির্মমে,', 'নিয়ে আসব কঠিনচিত্ত উদাসীনের গান।"']
['নূতন কল্পে', 'সৃষ্টির আরম্ভে আঁকা হল অসীম আকাশে', 'কালের সীমানা', 'আলোর বেড়া দিয়ে।', 'সব চেয়ে বড়ো ক্ষেত্রটি', 'অযুত নিযুত কোটি কোটি বৎসরের মাপে।', 'সেখানে ঝাঁকে ঝাঁকে', 'জ্যোতিষ্কপতঙ্গ দিয়েছে দেখা,', 'গণনায় শেষ করা যায় না।', 'তারা কোন্ প্রথম প্রত্যুষের আলোকে', 'কোন্ গুহা থেকে উড়ে বেরোল অসংখ্য,', 'পাখা মেলে ঘুরে বেড়াতে লাগল চক্রপথে', 'আকাশ থেকে আকাশে।', 'অব্যক্তে তারা ছিল প্রচ্ছন্ন,', 'ব্যক্তের মধ্যে ধেয়ে এল', 'মরণের ওড়া উড়তে;--', 'তারা জানে না কিসের জন্যে', 'এই মৃত্যুর দুর্দান্ত আবেগ।', 'কোন্ কেন্দ্রে জ্বলছে সেই মহা আলোক', 'যার মধ্যে ঝাঁপ দিয়ে পড়বার জন্যে', 'হয়েছে উন্মত্তের মতো উৎসুক।', 'আয়ুর অবসান খুঁজছে আয়ুহীনের অচিন্ত্য রহস্যে।', 'একদিন আসবে কল্পসন্ধ্যা,', 'আলো আসবে ম্লান হয়ে,', 'ওড়ার বেগ হবে ক্লান্ত', 'পাখা যাবে খসে,', 'লুপ্ত হবে ওরা', 'চিরদিনের অদৃশ্য আলোকে।', 'ধরার ভূমিকায় মানব-যুগের', 'সীমা আঁকা হয়েছে', 'ছোটো মাপে', 'আলোক-আঁধারের পর্যায়ে', 'নক্ষত্রলোকের বিরাট দৃষ্টির', 'অগোচরে।', 'সেখানকার নিমেষের পরিমাণে', 'এখানকার সৃষ্টি ও প্রলয়।', 'বড়ো সীমানার মধ্যে মধ্যে', 'ছোটো ছোটো কালের পরিমণ্ডল', 'আঁকা হচ্ছে মোছা হচ্ছে।', 'বুদ্বুদের মতো উঠল মহেন্দজারো,', 'মরুবালুর সমুদ্রে, নিঃশব্দে গেল মিলিয়ে।', 'সুমেরিয়া, আসীরিয়া, ব্যাবিলন, মিসর,', 'দেখা দিল বিপুল বলে', 'কালের ছোটো-বেড়া-দেওয়া', 'ইতিহাসের রঙ্গস্থলীতে,', 'কাঁচা কালির লিখনের মতো', 'লুপ্ত হয়ে গেল', 'অস্পষ্ট কিছু চিহ্ন রেখে।', 'তাদের আকাঙক্ষাগুলো ছুটেছিল পতঙ্গের মতো', 'অসীম দুর্লক্ষ্যের দিকে।', 'বীরেরা বলেছিল', 'অমর করবে সেই আকাঙক্ষার কীর্তিপ্রতিমা;', 'তুলেছিল জয়স্তম্ভ।', 'কবিরা বলেছিল, অমর করবে', 'সেই আকাঙক্ষার বেদনাকে,', 'রচেছিল মহাকবিতা।', 'সেই মুহূর্তে মহাকাশের অগণ্য-যোজন পত্রপটে', 'লেখা হচ্ছিল', 'ধাবমান আলোকের জ্বলদক্ষরে', 'সুদূর নক্ষত্রের', 'হোমহুতাগ্নির মন্ত্রবাণী।', 'সেই বাণীর একটি একটি ধ্বনির', 'উচ্চারণ কালের মধ্যে', 'ভেঙে পড়েছে যুগের জয়স্তম্ভ,', 'নীরব হয়েছে কবির মহাকাব্য,', 'বিলীন হয়েছে আত্মগৌরবে স্পর্ধিত জাতির ইতিহাস।', 'আজ রাত্রে আমি সেই নক্ষত্রলোকের', 'নিমেষহীন আলোর নিচে', 'আমার লতাবিতানে বসে', 'নমস্কার করি মহাকালকে।', 'অমরতার আয়োজন', 'শিশুর শিথিল মুষ্টিগত', 'খেলার সামগ্রীর মতো', "ধুলায় প'ড়ে বাতাসে যাক উড়ে।", 'আমি পেয়েছি ক্ষণে ক্ষণে অমৃতভরা', 'মুহূর্তগুলিকে,', 'তার  সীমা কে বিচার করবে?', 'তার অপরিমেয় সত্য', 'অযুত নিযুত বৎসরের', 'নক্ষত্রের পরিধির মধ্যে', 'ধরে না;', 'কল্পান্ত যখন তার সকল প্রদীপ নিবিয়ে', 'সৃষ্টির রঙ্গমঞ্চ দেবে অন্ধকার করে', 'তখনো সে থাকবে প্রলয়ের নেপথ্যে', 'কল্পান্তরের প্রতীক্ষায়।']
['শুরু হতেই ও আমার সঙ্গ ধরেছে,', 'ঐ একটা অনেক কালের বুড়ো,', 'আমাতে মিশিয়ে আছে এক হয়ে।', 'আজ আমি ওকে জানাচ্ছি--', 'পৃথক হব আমরা।', 'ও এসেছে কতলক্ষ পূর্বপুরুষের', 'রক্তের প্রবাহ বেয়ে;', 'কত যুগের ক্ষুধা ওর, কত তৃষ্ণা;', 'সে সব বেদনা বহু দিনরাত্রিকে মথিত করেছে', 'সুদীর্ঘ ধারাবাহী অতীতকালে;', "তাই নিয়ে ও অধিকার ক'রে বসল", 'নবজাত প্রাণের এই বাহনকে,', 'ঐ প্রাচীন, ঐ কাঙাল।', 'আকাশবাণী আসে ঊর্ধ্বলোক হতে,', 'ওর কোলাহলে সে যায় আবিল হয়ে।', 'নৈবেদ্য সাজাই পূজার থালায়,', 'ও হাত বাড়িয়ে নেয় নিজে।', 'জীর্ণ করে ওকে দিনে দিনে পলে পলে,', 'বাসনার দহনে,', 'ওর জরা দিয়ে আচ্ছন্ন করে আমাকে', 'যে-আমি জরাহীন।', 'মুহূর্তে মুহূর্তে ও জিতে নিয়েছে আমার মমতা,', 'তাই ওকে যখন মরণে ধরে', 'ভয় লাগে আমার', 'যে-আমি মৃত্যুহীন।', 'আমি আজ পৃথক হব।', 'ও থাক্ ঐ খানে দ্বারের বাহিরে,', 'ঐ বৃদ্ধ, ঐ বুভুক্ষু।', 'ও ভিক্ষা করুক, ভোগ করুক,', 'তালি দিক্ বসে বসে', 'ওর ছেঁড়া চাদরখানাতে;', 'জন্মমরণের মাঝখানটাতে', 'যে আল-বাঁধা খেতটুকু আছে', 'সেইখানে করুক উঞ্ছবৃত্তি।', "আমি দেখব ওকে জানলায় ব'সে,", 'ঐ দূরপথের পথিককে,', 'দীর্ঘকাল ধরে যে এসেছে', 'বহু দেহমনের নানা পথের বাঁকে বাঁকে', 'মৃত্যুর নানা খেয়া পার হয়ে।', 'উপরের তলায় বসে দেখব ওকে', 'ওর নানা খেয়ালের আবেশে,', 'আশা-নৈরাশ্যের ওঠা-পড়ায় সুখদুঃখের আলো-আঁধারে।', 'দেখব যেমন করে পুতুলনাচ দেখে;', 'হাসব মনে মনে।', 'মুক্ত আমি, স্বচ্ছ আমি, স্বতন্ত্র আমি,', 'নিত্যকালের আলো আমি,', 'সৃষ্টি-উৎসের আনন্দধারা আমি,', 'অকিঞ্চন আমি,', 'আমার কোনো কিছুই নেই', 'অহংকারের প্রাচীরে ঘেরা।']
['আজ শরতের আলোয় এই যে চেয়ে দেখি', 'মনে হয় এ যেন আমার প্রথম দেখা।', 'আমি দেখলেম নবীনকে,', 'প্রতিদিনের ক্লান্ত চোখ', 'যার দর্শন হারিয়েছে।', 'কল্পনা করছি,--', 'অনাগত যুগ থেকে', 'তীর্থযাত্রী আমি', 'ভেসে এসেছি মন্ত্রবলে।', 'উজান স্বপ্নের স্রোতে', 'পৌঁছলেম এই মুহূর্তেই', 'বর্তমান শতাব্দীর ঘাটে।', 'কেবলি তাকিয়ে আছি উৎসুক চোখে।', 'আপনাকে দেখছি আপনার বাইরে,--', 'অন্যযুগের অজানা আমি', 'অভ্যস্ত পরিচয়ের পরপারে।', 'তাই তাকে নিয়ে এত গভীর কৌতূহল।', 'যার দিকে তাকাই', 'চক্ষু তাকে আঁকড়িয়ে থাকে', 'পুষ্পলগ্ন ভ্রমরের মতো।', 'আমার নগ্নচিত্ত আজ মগ্ন হয়েছে', 'সমস্তের মাঝে।', 'জনশ্রুতির মলিন হাতের দাগ লেগে', 'যার রূপ হয়েছে অবলুপ্ত,', 'যা পরেছে তুচ্ছতার মলিন চীর', "তার সে জীর্ণ উত্তরীয় আজ গেল খ'সে।", 'দেখা দিল সে অস্তিত্বের পূর্ণ মূল্যে।', 'দেখা দিল সে অনির্বচনীয়তায়।', 'যে বোবা আজ পর্যন্ত ভাষা পায়নি', 'জগতের সেই অতি প্রকাণ্ড উপেক্ষিত', 'আমার সামনে খুলেছে তার অচল মৌন,', 'ভোর-হয়ে-ওঠা বিপুল রাত্রির প্রান্তে', 'প্রথম চঞ্চল বাণী জাগল যেন।', 'আমার এতকালের কাছের জগতে', 'আমি ভ্রমণ করতে বেরিয়েছি দূরের পথিক।', 'তার আধুনিকের ছিন্নতার ফাঁকে ফাঁকে', 'দেখা দিয়েছে চিরকালের রহস্য।', 'সহমরণের বধূ', "বুঝি এমনি ক'রেই দেখতে পায়", 'মৃত্যুর ছিন্নপর্দার ভিতর দিয়ে', 'নূতন চোখে', 'চিরজীবনের অম্লান স্বরূপ।']
['আমার ফুলবাগানের ফুলগুলিকে', 'বাঁধব না আজ তোড়ায়,', 'রঙ-বেরঙের সুতোগুলো থাক্,', 'থাক্ পড়ে ঐ জরির ঝালর।', 'শুনে ঘরের লোকে বলে,', '"যদি না বাঁধ জড়িয়ে জড়িয়ে', 'ওদের ধরব কী করে,', 'ফুলদানিতে সাজাব কোন্ উপায়ে?"', 'আমি বলি,', '"আজকে ওরা ছুটি-পাওয়া নটী,', 'ওদের উচ্চহাসি অসংযত,', 'ওদের এলোমেলো হেলাদোলা', 'বকুলবনে অপরাহ্নে,', 'চৈত্রমাসের পড়ন্ত রৌদ্রে।', 'আজ দেখো ওদের যেমন-তেমন খেলা,', 'শোনো ওদের যখন-তখন কলধ্বনি,', 'তাই নিয়ে খুশি থাকো।"', 'বন্ধু বললে,', '"এলেম তোমার ঘরে', 'ভরা পেয়ালার তৃষ্ণা নিয়ে।', 'তুমি খ্যাপার মতো বললে,', 'আজকের মতো ভেঙে ফেলেছি', 'ছন্দের সেই পুরোনো পেয়ালাখানা', 'আতিথ্যের ত্রুটি ঘটাও কেন?"', 'আমি বলি, "চলো না ঝরনাতলায়,', 'ধারা সেখানে ছুটছে আপন খেয়ালে,', 'কোথাও মোটা, কোথাও সরু।', 'কোথাও পড়ছে শিখর থেকে শিখরে,', 'কোথাও লুকোল গুহার মধ্যে।', 'তার মাঝে মাঝে মোটা পাথর', 'পথ ঠেকিয়ে দাঁড়িয়ে থাকে বর্বরের মতো,', 'মাঝে মাঝে গাছের শিকড়', 'কাঙালের মতো ছড়িয়েছে আঙুলগুলো,', 'কাকে ধরতে চায় ঐ জলের ঝিকিমিকির মধ্যে?"', 'সভার লোকে বললে,', '"এ যে তোমার আবাঁধা বেণীর বাণী,', 'বন্দিনী সে গেল কোথায়?"', 'আমি বলি, "তাকে তুমি পারবে না আজ চিনতে,', 'তার সাতনলী হারে আজ ঝলক নেই,', 'চমক দিচ্ছে না চুনি-বসানো কঙ্কণে।"', 'ওরা বললে, "তবে মিছে কেন?', 'কী পাবে ওর কাছ থেকে?"', 'আমি বলি, "যা পাওয়া যায় গাছের ফুলে', 'ডালে পালায় সব মিলিয়ে।', 'পাতার ভিতর থেকে', 'তার রঙ দেখা যায় এখানে সেখানে,', 'গন্ধ পাওয়া যায় হাওয়ার ঝাপটায়।', 'চারদিকের খোলা বাতাসে', 'দেয় একটুখানি নেশা লাগিয়ে।', 'মুঠোয় করে ধরবার জন্যে সে নয়,', 'তার অসাজানো আটপহুরে পরিচয়কে', 'অনাসক্ত হয়ে মানবার জন্যে', 'তার আপন স্থানে।"']
['পাঁচিলের এধারে', 'ফুলকাটা চিনের টবে', 'সাজানো গাছ সুসংযত।', 'ফুলের কেয়ারিতে', 'কাঁচিছাঁটা বেগনি গাছের পাড়।', 'পাঁচিলের গায়ে গায়ে', 'বন্দী-করা লতা।', 'এরা সব হাসে মধুর করে,', 'উচ্চহাস্য নেই এখানে;', 'হাওয়ায় করে দোলাদুলি', 'কিন্তু জায়গা নেই দুরন্ত নাচের,', 'এরা আভিজাত্যের সুশাসনে বাঁধা।', 'বাগানটাকে দেখে মনে হয়', 'মোগল বাদশার জেনেনা,', 'রাজ-আদরে অলংকৃত,', 'কিন্তু পাহারা চারদিকে,', 'চরের দৃষ্টি আছে ব্যবহারের প্রতি।', 'পাঁচিলের ওপারে দেখা যায়', 'একটি সুদীর্ঘ য়ুকলিপটাস', 'খাড়া উঠেছে ঊর্ধ্বে।', 'পাশেই দুটি তিনটি সোনাঝুরি', 'প্রচুর পল্লবে প্রগল্ভ।', 'নীল আকাশ অবারিত বিস্তীর্ণ', 'ওদের মাথার উপরে।', 'অনেকদিন দেখেছি অন্যমনে,', 'আজ হঠাৎ চোখে পড়ল', 'ওদের সমুন্নত স্বাধীনতা,', 'দেখলেম, সৌন্দর্যের মর্যাদা', 'আপন মুক্তিতে।', 'ওরা ব্রাত্য, আচারমুক্ত, ওরা সহজ;', 'সংযম আছে ওদের মজ্জার মধ্যে', 'বাইরে নেই শৃঙ্খলার বাঁধাবাঁধি।', 'ওদের আছে শাখার দোলন', 'দীর্ঘ লয়ে;', 'পল্লবগুচ্ছ নানা খেয়ালের;', 'মর্মরধ্বনি হাওয়ায় ছড়ানো।', 'আমার মনে লাগল ওদের ইঙ্গিত;', 'বললেম, "টবের কবিতাকে', 'রোপণ করব মাটিতে,', 'ওদের ডালপালা যথেচ্ছ ছড়াতে দেব', 'বেড়াভাঙা ছন্দের অরণ্যে।"']
['আকাশে চেয়ে দেখি', 'অবকাশের অন্ত নেই কোথাও।', 'দেশকালের সেই সুবিপুল আনুকূল্যে', 'তারায় তারায় নিঃশব্দ আলাপ,', 'তাদের দ্রুতবিচ্ছুরিত আলোক-সংকেতে', 'তপস্বিনী নীরবতার ধ্যান কম্পমান।', 'অসংখ্যের ভারে পরিকীর্ণ আমার চিত্ত;', 'চারদিকে আশু প্রয়োজনের কাঙালের দল;', 'অসীমের অবকাশকে খণ্ড খণ্ড করে', 'ভিড় করেছে তারা', 'উৎকণ্ঠ কোলাহলে।', 'সংকীর্ণ জীবনে আমার স্বর তাই বিজড়িত,', 'সত্য পৌঁছয় না অনুজ্জ্বল বাণীতে।', 'প্রতিদিনের অভ্যস্ত কথার', 'মূল্য হল দীন;', 'অর্থ গেল মুছে।', 'আমার ভাষা যেন', 'কুয়াশার জড়িমায় অবমানিত', 'হেমন্তের বেলা,', 'তার সুর পড়েছে চাপা।', 'সুস্পষ্ট প্রভাতের মতো', 'মন অনায়াসে মাথা তুলে বলতে পারে না--', '"ভালোবাসি।"', 'সংকোচ লাগে কণ্ঠের কৃপণতায়।', 'তাই ওগো বনস্পতি,', 'তোমার সম্মুখে এসে বসি সকালে বিকালে,', 'শ্যামচ্ছায়ায় সহজ করে নিতে চাই', 'আমার বাণী।', 'দেখি চেয়ে, তোমার পল্লবস্তবক', 'অনায়াসে পার হয়েছে', 'শাখাব্যূহের জটিলতা,', 'জয় করে নিয়েছে চারদিকে নিস্তব্ধ অবকাশ।', 'তোমার নিঃশব্দ উচ্ছ্বাস সেই উদার পথে', 'উত্তীর্ণ হয়ে যায়', 'সূর্যোদয়-মহিমার মাঝে।', 'সেই পথ দিয়ে দক্ষিণ বাতাসের স্রোতে', 'অনাদি প্রাণের মন্ত্র', 'তোমার নবকিশলয়ের মর্মে এসে মেলে--', 'বিশ্বহৃদয়ের সেই আনন্দমন্ত্র--', '"ভালোবাসি।"', 'বিপুল ঔৎসুক্য আমাকে বহন করে নিয়ে যায়', 'সুদূরে;', 'বর্তমান মুহূর্তগুলিকে', 'অবলুপ্ত করে কালহীনতায়।', 'যেন কোন্ লোকান্তরগত চক্ষু', 'জন্মান্তর থেকে চেয়ে থাকে', 'অমার মুখের দিকে,--', 'চেতনাকে নিষ্কারণ বেদনায়', 'সকল সীমার পরপারে দেয় পাঠিয়ে।', 'ঊর্ধ্বলোক থেকে কানে আসে', 'সৃষ্টির শাশ্বতবাণী--', '"ভালোবাসি।"', 'যেদিন যুগান্তের রাত্রি হল অবসান', 'আলোকের রশ্মিদূত', 'বিকীর্ণ করেছিল এই আদিমবাণী', 'আকাশে আকাশে।', 'সৃষ্টিযুগের প্রথম লগ্নে', 'প্রাণসমুদ্রের মহাপ্লাবনে', 'তরঙ্গে তরঙ্গে দুলেছিল এই মন্ত্র-বচন।', 'এই বাণীই দিনে দিনে রচনা করেছে', 'স্বর্ণচ্ছটায় মানসী প্রতিমা', 'আমার বিরহ-গগনে', 'অস্তসাগরের নির্জন ধূসর উপকূলে।', 'আজ দিনান্তের অন্ধকারে', 'এজন্মের যত ভাবনা যত বেদনা', 'নিবিড় চেতনায় সম্মিলিত হয়ে', 'সন্ধ্যাবেলার একলা তারার মতো', 'জীবনের শেষবাণীতে হোক উদ্ভাসিত--', '"ভালোবাসি।"']
['আমার এই ছোটো কলসিটা পেতে রাখি', 'ঝরনাধারার নিচে।', 'বসে থাকি', 'কোমরে আঁচল বেঁধে,', 'সারা সকালবেলা,', 'শেওলা ঢাকা পিছল পাথরটাতে', 'পা ঝুলিয়ে।', 'এক নিমেষেই ঘট যায় ভরে', 'তার পরে কেবলি তার কানা ছাপিয়ে ওঠে,', 'জল পড়তে থাকে ফেনিয়ে ফেনিয়ে', 'বিনা কাজে বিনা ত্বরায়;', 'ঐ যে সূর্যের আলোয়', 'উপচে-পড়া জলের চলে ছুটির খেলা,', 'আমার খেলা ঐ সঙ্গেই ছলকে ওঠে', 'মনের ভিতর থেকে।', 'সবুজ বনের মিনে-করা', 'উপত্যকার নীল আকাশের পেয়ালা,', 'তারি পাহাড়-ঘেরা কানা ছাপিয়ে', 'পড়ছে ঝরঝরানির শব্দ।', 'ভোরের ঘুমে তার ডাক শুনতে পায়', 'গাঁয়ের মেয়েরা।', 'জলের ধ্বনি', 'বেগনি রঙের বনের সীমানা যায় পেরিয়ে,', 'নেমে যায় যেখানে ঐ বুনোপাড়ার মানুষ', 'হাট করতে আসে,', 'তরাই গ্রামের রাস্তা ছেড়ে', 'বাঁকে বাঁকে উঠতে থাকে চড়াই পথ বেয়ে,', 'তার বলদের গলায়', 'রুনুঝুনু ঘণ্টা বাজে,', 'তার বলদের পিঠে', 'শুকনো কাঠের আঁটি বোঝাই-করা।', 'এমনি করে', 'প্রথম প্রহর গেল কেটে।', 'রাঙা ছিল সকালবেলাকার', 'নতুন রৌদ্রের রঙ,', 'উঠল সাদা হয়ে।', 'বক উড়ে চলেছে পাহাড় পেরিয়ে', 'জলার দিকে,', 'শঙ্খচিল উড়ছে একলা', 'ঘন নীলের মধ্যে,ঊর্ধ্বমুখ পর্বতের উধাও চিত্তে', 'নিঃশব্দ জপমন্ত্রের মতো।', 'বেলা হল,', 'ডাক পড়ল ঘরে।', 'ওরা রাগ করে বললে,', '"দেরি করলি কেন?"', 'চুপ করে থাকি নিরুত্তরে।', 'ঘট ভরতে দেরি হয় না', 'সে তো সবাই জানে;', 'বিনাকাজে উপচে-পড়া-সময় খোওয়ানো,', 'তার খাপছাড়া কথা ওদের বোঝাবে কে?']
['তুমি প্রভাতের শুকতারা', 'আপন পরিচয় পালটিয়ে দিয়ে', 'কখনো বা তুমি দেখা দাও', 'গোধূলির দেহলিতে,', 'এই কথা বলে জ্যোতিষী।', 'সূর্যাস্তবেলায় মিলনের দিগন্তে', 'রক্ত-অবগুণ্ঠনের নিচে', 'শুভদৃষ্টির প্রদীপ তোমার জ্বাল', 'শাহানার সুরে।', 'সকালবেলায় বিরহের আকাশে', 'শূন্য বাসরঘরের খোলা দ্বারে', 'ভৈরবীর তানে লাগাও', 'বৈরাগ্যের মূর্ছনা।', 'সুপ্তিসমুদ্রের এপারে ওপারে,', 'চিরজীবন,', 'সুখদুঃখের আলোয় অন্ধকারে', 'মনের মধ্যে দিয়েছ', 'আলোকবিন্দুর স্বাক্ষর।', 'যখন নিভৃতপুলকে রোমাঞ্চ লেগেছে মনে', "গোপনে রেখেছ তার 'পরে", 'সুরলোকের সম্মতি,', 'ইন্দ্রাণীর মালার একটি পাপড়ি,', 'তোমাকে এমনি করেই জেনেছি', 'আমাদের সকালসন্ধ্যার সোহাগিনী।', 'পণ্ডিত তোমাকে বলে শুক্রগ্রহ;', 'বলে, আপন সুদীর্ঘ কক্ষে', 'তুমি বৃহৎ, তুমি বেগবান,', 'তুমি মহিমান্বিত;', 'সূর্যবন্দনার প্রদক্ষিণপথে', 'তুমি পৃথিবীর সহযাত্রী,', 'রবিরশ্মিগ্রথিত দিনরত্নের মালা', 'দুলছে তোমার কণ্ঠে।', 'যে মহাযুগের বিপুল ক্ষেত্রে', 'তোমার নিগূঢ় জগদ্ব্যাপার', 'সেখানে তুমি স্বতন্ত্র, সেখানে সুদূর,', 'সেখানে লক্ষকোটিবৎসর', 'আপনার জনহীন রহস্যে তুমি অবগুণ্ঠিত।', 'আজ আসন্ন রজনীর প্রান্তে', 'কবিচিত্তে যখন জাগিয়ে তুলেছ', 'নিঃশব্দ শান্তিবাণী।', 'সেই মুহূর্তেই', 'আমাদের অজ্ঞাত ঋতুপর্যায়ের আবর্তন', 'তোমার জলে স্থলে বাষ্পমণ্ডলীতে', 'রচনা করছে সৃষ্টিবৈচিত্র৻।', 'তোমার সেই একেশ্বর যজ্ঞে', 'আমাদের নিয়ন্ত্রণ নেই,', 'আমাদের প্রবেশদ্বার রুদ্ধ।', 'হে পণ্ডিতের গ্রহ,', 'তুমি জ্যোতিষের সত্য', 'সে-কথা মানবই,', 'সে সত্যের প্রমাণ আছে গণিতে।', 'কিন্তু এও সত্য, তার চেয়েও সত্য', 'যেখানে তুমি আমাদেরি', 'আপন শুকতারা, সন্ধ্যাতারা,', 'যেখানে তুমি ছোটো, তুমি সুন্দর,', 'যেখানে আমাদের হেমন্তের শিশিরবিন্দুর সঙ্গে তোমার তুলনা,', 'যেখানে শরতের শিউলি ফুলের উপমা তুমি,', 'যেখানে কালে কালে', 'প্রভাতে মানব-পথিককে', 'নিঃশব্দে সংকেত করেছ', 'জীবনযাত্রার পথের মুখে,', 'সন্ধ্যায় ফিরে ডেকেছ', 'চরম বিশ্রামে।']
['অনেককালের একটিমাত্র দিন', 'কেমন করে বাঁধা পড়েছিল', 'একটা কোনো ছন্দে, কোনো গানে,', 'কোনো ছবিতে।', 'কালের দূত তাকে সরিয়ে রেখেছিল', 'চলাচলের পথের বাইরে।', 'যুগের ভাসান খেলায়', 'অনেক কিছু চলে গেল ঘাট পেরিয়ে,', 'সে কখন ঠেকে গিয়েছিল বাঁকের মুখে', 'কেউ জানতে পারে নি।', 'মাঘের বনে', 'আমের কত বোল ধরল,', 'কত পড়ল ঝরে;', 'ফাল্গুনে ফুটল পলাশ,', 'গাছতলার মাটি দিল ছেয়ে;', 'চৈত্রের রৌদ্রে আর সর্ষের খেতে', 'কবির লড়াই লাগল যেন', 'মাঠে আর আকাশে।', 'আমার সেই আটকে-পড়া দিনটির গায়ে', 'কোনো ঋতুর কোনো তুলির', 'চিহ্ন লাগেনি।', 'একদা ছিলেম ঐ দিনের মাঝখানেই।', 'দিনটা ছিল গা ছড়িয়ে', 'নানা কিছুর মধ্যে;', 'তারা সমস্তই ঘেঁষে ছিল আশেপাশে সামনে।', 'তাদের দেখে গেছি সবটাই', 'কিন্তু চোখে পড়েনি সমস্তটা।', 'ভালোবেসেছি,', 'ভালো করে জানিনি', 'কতখানি বেসেছি।', 'অনেক গেছে ফেলাছড়া;', 'আনমনার রসের পেয়ালায়', 'বাকি ছিল কত।', 'সেদিনের যে পরিচয় ছিল আমার মনে', 'আজ দেখি তার চেহারা অন্য ছাঁদের।', 'কত এলোমেলো, কত যেমন-তেমন', 'সব গেছে মিলিয়ে।', 'তার মধ্যে থেকে বেরিয়ে পড়েছে যে', 'তাকে আজ দূরের পটে দেখছি যেন', 'সেদিনকার সে নববধূ।', 'তনু তার দেহলতা,', 'ধূপছায়া রঙের আঁচলটি', 'মাথায় উঠেছে খোঁপাটুকু ছাড়িয়ে।', 'ঠিকমতো সময়টি পাই নি।', 'তাকে সব কথা বলবার,', 'অনেক কথা বলা হয়েছে যখন-তখন,', 'সে-সব বৃথা কথা।', 'হতে হতে বেলা গেছে চলে।', 'আজ দেখা দিয়েছে তার মূর্তি,--', 'স্তব্ধ সে দাঁড়িয়ে আছে', 'ছায়া-আলোর বেড়ার মধ্যে,', 'মনে হচ্ছে কী একটা কথা বলবে,', 'বলা হল না,--', 'ইচ্ছে করছে ফিরে যাই পাশে,', 'ফেরার পথ নেই।']
['যখন দেখা হল', 'তার সঙ্গে চোখে চোখে', 'তখন আমার প্রথম বয়েস;', 'সে আমাকে শুধাল,', '"তুমি খুঁজে বেড়াও কাকে?"', 'আমি বললেম,', '"বিশ্বকবি তাঁর অসীম ছড়াটা থেকে', 'একটা পদ ছিঁড়ে নিলেন কোন্ কৌতুকে,', 'ভাসিয়ে দিলেন', 'পৃথিবীর হাওয়ার স্রোতে,', 'যেখানে ভেসে বেড়ায়', 'ফুলের থেকে গন্ধ,', 'বাঁশির থেকে ধ্বনি।', "ফিরছে সে মিলের পদটি পাবে ব'লে;", 'তার মৌমাছির পাখায় বাজে', 'খুঁজে বেড়াবার নীরব গুঞ্জরণ।"', 'শুনে সে রইল চুপ করে', 'অন্য দিকে মুখ ফিরিয়ে।', 'আমার মনে লাগল ব্যথা,', 'বললেম, "কী ভাবছ তুমি?"', 'ফুলের পাপড়ি ছিঁড়তে ছিঁড়তে সে বললে,--', '"কেমন করে জানবে তাকে পেলে কিনা,', 'তোমার সেই অসংখ্যের মধ্যে একটিমাত্রকে।"', 'আমি বললেম,', '"আমি যে খুঁজে বেড়াই', 'সে তো আমার ছিন্ন জীবনের', 'সবচেয়ে গোপন কথা;', 'ও-কথা হঠাৎ আপনি ধরা পড়ে', 'যার আপন বেদনায়,', 'আমি জানি', 'আমার গোপন মিল আছে তারি ভিতর।"', 'কোনো কথা সে বলল না।', 'কচি শ্যামল তার রঙটি;', 'গলায় সরু সোনার হারগাছি,', 'শরতের মেঘে লেগেছে', 'ক্ষীণ রোদের রেখা।', 'চোখে ছিল', 'একটা দিশাহারা ভয়ের চমক', "পাছে কেউ পালায় তাকে না ব'লে।", 'তার দুটি পায়ে ছিল দ্বিধা,', 'ঠাহর পায়নি', 'কোন্খানে সীমা', 'তার আঙিনাতে।', 'দেখা হল।', 'সংসারে আনাগোনার পথের পাশে', 'আমার প্রতীক্ষা ঐটুকু নিয়ে।', 'তার পরে সে চলে গেছে।']
['পাড়ায় আছে ক্লাব,', 'আমার একতলার ঘরখানা', 'দিয়েছি ওদের ছেড়ে।', 'কাগজে পেয়েছি প্রশংসাবাদ,', 'ওরা মীটিং করে আমাকে পরিয়েছে মালা।', 'আজ আট বছর থেকে', 'শূন্য আমার ঘর।', 'আপিস থেকে ফিরে এসে দেখি', 'সে ঘরের একটা ভাগে', 'টেবিলে পা তুলে', 'কেউ পড়ছে খবরের কাগজ,', 'কেউ খেলছে তাস,', 'কেউ করছে তুমুল তর্ক।', 'তামাকের ধোঁয়ায়', 'ঘনিয়ে ওঠে বদ্ধ হাওয়া,', 'ছাইদানিতে জমতে থাকে,', 'ছাই, দেশলাইকাঠি,', 'পোড়া সিগারেটের টুকরো।', 'এই প্রচুর পরিমাণ ঘোলা আলাপের', 'গোলামাল দিয়ে', 'দিনের পর দিন', 'আমার সন্ধ্যার শূন্যতা দিই ভরে।', 'আবার রাত্তির দশটার পরে', 'খালি হয়ে যায়', 'উপুড়-করা একটা উচ্ছিষ্ট অবকাশ।', 'বাইরে থেকে আসে ট্র৻ামের শব্দ,', 'কোনোদিন আপন মনে শুনি', 'গ্রামোফোনের গান,', 'যে কয়টা রেকর্ড আছে', 'ঘুরে ফিরে তারি আবৃত্তি।', 'আজ ওরা কেউ আসে নি;', 'গেছে হাবড়া স্টেশনে', 'অভ্যর্থনায়;', 'কে সদ্য এনেছে', 'সমুদ্রপারের হাততালি', 'আপন নামটার সঙ্গে বেঁধে।', 'নিবিয়ে দিয়েছি বাতি।', 'যাকে বলে "আজকাল\'', 'অনেকদিন পরে', 'সেই আজকালটা, সেই প্রতিদিনের নকীব', 'আজ নেই সন্ধ্যায় আমার ঘরে।', 'আটবছর আগে', 'এখানে ছিল হাওয়ায়-ছড়ানো যে স্পর্শ,', 'চুলের যে অস্পষ্ট গন্ধ,', 'তারি একটা বেদনা লাগল', 'ঘরের সব কিছুতেই।', 'যেন কী শুনব বলে', 'রইল কান পাতা;', 'সেই ফুলকাটা ঢাকাওয়ালা', 'পুরোনো খালি চৌকিটা', 'যেন পেয়েছে কার খবর।', 'পিতামহের আমলের', 'পুরোনো মুচকুন্দ গাছ', 'দাঁড়িয়ে আছে জানলার সামনে', 'কৃষ্ণ রাতের অন্ধকারে।', 'রাস্তার ওপারের বাড়ি', 'আর এই গাছের মধ্যে যেটুকু আকাশ আছে', 'সেখানে দেখা যায়', 'জ্বলজ্বল করছে একটি তারা।', 'তাকিয়ে রইলেম তার দিকে চেয়ে,', 'টনটন করে বুকের ভিতরটা।', 'যুগল জীবনের জোয়ার জলে', 'কত সন্ধ্যায় দুলেছে ঐ তারার ছায়া।', 'অনেক কথার মধ্যে', 'মনে পড়ছে ছোট্ট একটি কথা।', 'সেদিন সকালে', 'কাগজ পড়া হয়নি কাজের ভিড়ে;', 'সন্ধ্যেবেলায় সেটা নিয়ে', 'বসেছি এই ঘরেতেই,', 'এই জানলার পাশে', 'এই কেদারায়।', 'চুপি চুপি সে এল পিছনে', 'কাগজখানা দ্রুত কেড়ে নিল হাত থেকে।', 'চলল কাড়াকাড়ি', 'উচ্চ হাসির কলরোলে।', 'উদ্ধার করলুম লুঠের জিনিস,', 'স্পর্ধা করে আবার বসলুম পড়তে।', 'হঠাৎ সে নিবিয়ে দিল আলো।', 'আমার সেদিনকার', 'সেই হার-মানা অন্ধকার', 'আজ আমাকে সর্বাঙ্গে ধরেছে ঘিরে,', 'যেমন করে সে আমাকে ঘিরেছিল', 'দুয়ো-দেওয়া নীরব হাসিতে ভরা', 'বিজয়ী তার দুই বাহু দিয়ে,', 'সেদিনকার সেই আলো-নেবা নির্জনে।', 'হঠাৎ ঝরঝরিয়ে উঠল হাওয়া', 'গাছের ডালে ডালে,', 'জানলাটা উঠল শব্দ করে,', 'দরজার কাছের পর্দাটা', 'উড়ে বেড়াতে লাগল অস্থির হয়ে।', 'আমি বলে উঠলেম,', '"ওগো, আজ তোমার ঘরে তুমি এসেছ কি', 'মরণলোক থেকে', 'তোমার বাদামি রঙের শাড়িখানি পরে?"', 'একটা নিঃশ্বাস লাগল আমার গায়ে,', 'শুনলেম অশ্রুতবাণী,', '"কার কাছে আসব?"', 'আমি বললেম,', '"দেখতে কি পেলে না আমাকে?"', 'শুনলেম,', '"পৃথিবীতে এসে', 'যাকে জেনেছিলেম একান্তই,', 'সেই আমার চিরকিশোর বঁধু', 'তাকে তো আর পাইনে দেখতে', 'এই ঘরে।"', 'শুধালেম, "সে কি নেই কোথাও?"', 'মৃদু শান্তসুরে বললে,', '"সে আছে সেইখানেই', 'যেখানে আছি আমি।', 'আর কোথাও না।"', 'দরজার কাছে শুনলেম উত্তেজিত কলরব,', 'হাবড়া স্টেশন থেকে', 'ওরা ফিরেছে।']
['পিলসুজের উপর পিতলের প্রদীপ,', 'খড়কে দিয়ে উসকে দিচ্ছে থেকে থেকে।', 'হাতির দাঁতের মতো কোমল সাদা', 'পঙ্খের কাজ-করা মেজে;', 'তার উপরে খান-দুয়েক মাদুর পাতা।', 'ছোটো ছেলেরা জড়ো হয়েছি ঘরের কোণে', 'মিটমিটে আলোয়।', 'বুড়ো মোহন সর্দার', 'কলপ-লাগানো চুল বাবরি-করা,', 'মিশকালো রঙ', 'চোখ দুটো যেন বেরিয়ে আসছে,', 'শিথিল হয়েছে মাংস,', 'হাতের পায়ের হাড়গুলো দীর্ঘ,', 'কণ্ঠস্বর সরু-মোটায় ভাঙা।', 'রোমাঞ্চ লাগবার মতো তার পূর্ব-ইতিহাস।', 'বসেছে আমাদের মাঝখানে,', 'বলছে রোঘো ডাকাতের কথা।', 'আমরা সবাই গল্প আঁকড়ে বসে আছি।', 'দক্ষিণের হাওয়া-লাগা ঝাউডালের মতো', 'দুলছে মনের ভিতরটা।', 'খোলা জানলার সামনে দেখা যায় গলি,', 'একটা হলদে গ্যাসের আলোর খুঁটি', 'দাঁড়িয়ে আছে একচোখো ভূতের মতো।', 'পথের বাঁ ধারটাতে জমেছে ছায়া।', 'গলির মোড়ে সদর রাস্তায়', 'বেলফুলের মালা হেঁকে গেল মালী।', 'পাশের বাড়ি থেকে', 'কুকুর ডেকে উঠল অকারণে।', 'নটার ঘণ্টা বাজল দেউড়িতে।', 'অবাক হয়ে শুনছি রোঘোর চরিতকথা।', 'তত্ত্বরত্নের ছেলের পৈতে,', 'রোঘো বলে পাঠাল চরের মুখে,', '"নমো নমো করে সারলে চলবে না ঠাকুর,', 'ভেবো না খরচের কথা।"', 'মোড়লের কাছে পত্র দেয়', "পাঁচ হাজার টাকা দাবি ক'রে ব্রাহ্মণের জন্যে।", 'রাজার খাজনা-বাকির দায়ে', 'বিধবার বাড়ি যায় বিকিয়ে,', 'হঠাৎ দেওয়ানজির ঘরে হানা দিয়ে', "দেনা শোধ ক'রে দেয় রঘু।", 'বলে--"অনেক গরিবকে দিয়েছ ফাঁকি,', 'কিছু হালকা হোক তার বোঝা।"', 'একদিন তখন মাঝরাত্তির,', 'ফিরছে রোঘো লুঠের মাল নিয়ে,', 'নদীতে তার ছিপের নৌকো', 'অন্ধকারে বটের ছায়ায়।', 'পথের মধ্যে শোনে--', 'পাড়ায় বিয়েবাড়িতে কান্নার ধ্বনি,', 'বর ফিরে চলেছে বচসা করে;', 'কনের বাপ পা আঁকড়ে ধরেছে বরকর্তার।', 'এমন সময় পথের ধারে', 'ঘন বাঁশ বনের ভিতর থেকে', 'হাঁক উঠল, রে রে রে রে রে রে।', 'আকাশের তারাগুলো', 'যেন উঠল থরথরিয়ে।', 'সবাই জানে রোঘো ডাকাতের', 'পাঁজর-ফাটানো ডাক।', 'বরসুদ্ধ পালকি পড়ল পথের মধ্যে;', 'বেহারা পালাবে কোথায় পায় না ভেবে।', 'ছুটে বেরিয়ে এল মেয়ের মা', 'অন্ধকারের মধ্যে উঠল তার কান্না--', '"দোহাই বাবা, আমার মেয়ের জাত বাঁচাও।"', 'রোঘো দাঁড়াল যমদূতের মতো--', 'পালকি থেকে টেনে বের করলে বরকে,', 'বরকর্তার গালে মারল একটা প্রচণ্ড চড়,', 'পড়ল সে মাথা ঘুরে।', 'ঘরের প্রাঙ্গণে আবার শাঁখ উঠল বেজে,', 'জাগল হুলুধ্বনি;', 'দলবল নিয়ে রোঘো দাঁড়াল সভায়,', 'শিবের বিয়ের রাতে ভূতপ্রেতের দল যেন।', 'উলঙ্গপ্রায় দেহ সবার, তেলমাখা সর্বাঙ্গে,', 'মুখে ভুসোর কালি।', 'বিয়ে হল সারা।', 'তিন প্রহর রাতে', 'যাবার সময় কনেকে বললে ডাকাত', '"তুমি আমার মা,', 'দুঃখ যদি পাও কখনো', 'স্মরণ ক\'রো রঘুকে।"', 'তারপরে এসেছে যুগান্তর।', 'বিদ্যুতের প্রখর আলোতে', 'ছেলেরা আজ খবরের কাগজে', 'পড়ে ডাকাতির খবর।', 'রূপকথা-শোনা নিভৃত সন্ধ্যেবেলাগুলো', 'সংসার থেকে গেল চলে,', 'আমাদের স্মৃতি', 'আর নিবে-যাওয়া তেলের প্রদীপের সঙ্গে সঙ্গে।']
['বাদশাহের হুকুম,--', 'সৈন্যদল নিয়ে এল আফ্রাসায়েব খাঁ, মুজফ্ফর খাঁ,', 'মহম্মদ আমিন খাঁ,', 'সঙ্গে এল রাজা গোপাল সিং ভদৌরিয়া,', 'উদইৎ সিং বুন্দেলা।', 'গুরুদাসপুর ঘেরাই করল মোগল সেনা।', 'শিখদল আছে কেল্লার মধ্যে,', 'বন্দা সিং তাদের সর্দার।', 'ভিতরে আসে না রসদ,', 'বাইরে যাবার পথ সব বন্ধ।', 'থেকে থেকে কামানের গোলা পড়ছে', 'প্রাকার ডিঙিয়ে--', 'চারদিকের দিক্সীমা পর্যন্ত', 'রাত্রির আকাশ মশালের আলোয় রক্তবর্ণ।', 'ভাণ্ডারে না রইল গম, না রইল যব,', 'না রইল জোয়ারি;--', 'জ্বালানি কাঠ গেছে ফুরিয়ে।', 'কাঁচা মাংস খায় ওরা অসহ্য ক্ষুধায়,', 'কেউ বা খায় নিজের জঙ্ঘা থেকে মাংস কেটে।', "গাছের ছাল, গাছের ডাল গুঁড়ো ক'রে", 'তাই দিয়ে বানায় রুটি।', 'নরক-যন্ত্রণায় কাটল আট মাস,', 'মোগলের হাতে পড়ল', 'গুরদাসপুর গড়।', 'মৃত্যুর আসর রক্তে হল আকণ্ঠ পঙ্কিল,', 'বন্দীরা চীৎকার করে', '"ওয়াহি গুরু, ওয়াহি গুরু,"', 'আর শিখের মাথা স্খলিত হয়ে পড়ে', 'দিনের পর দিন।', 'নেহাল সিং বালক;', 'স্বচ্ছ তরুণ সৌম্যমুখে', 'অন্তরের দীপ্তি পড়েছে ফুটে।', 'চোখে যেন স্তব্ধ আছে', 'সকালবেলার তীর্থযাত্রীর গান।', 'সুকুমার উজ্জ্বল দেহ,', 'দেবশিল্পী কুঁদে বের করেছে', 'বিদ্যুতের বাটালি দিয়ে।', 'বয়স তার আঠারো কি উনিশ হবে,', 'শালগাছের চারা,', 'উঠেছে ঋজু হয়ে,', 'তবু এখনো', 'হেলতে পারে দক্ষিণের হাওয়ায়।', 'প্রাণের অজস্রতা', 'দেহে মনে রয়েছে', 'কানায় কানায় ভরা।', 'বেঁধে আনলে তাকে।', 'সভার সমস্ত চোখ', 'ওর মুখে তাকাল বিস্ময়ে করুণায়।', 'ক্ষণেকের জন্যে', 'ঘাতকের খড়্গ যেন চায় বিমুখ হতে', 'এমন সময় রাজধানী থেকে এল দূত,', 'হাতে সৈয়দ আবদুল্লা খাঁয়ের', 'স্বাক্ষর-করা মুক্তিপত্র।', 'যখন খুলে দিলে তার হাতের বন্ধন,', 'বালক শুধাল, আমার প্রতি কেন এই বিচার?', 'শুনল, বিধবা মা জানিয়েছে', 'শিখধর্ম নয় তার ছেলের,', 'বলেছে, শিখেরা তাকে জোর করে রেখেছিল', "বন্দী ক'রে।", 'ক্ষোভে লজ্জায় রক্তবর্ণ হল', 'বালকের মুখ।', 'বলে উঠল, "চাইনে প্রাণ মিথ্যার কৃপায়,', 'সত্যে আমার শেষ মুক্তি,', 'আমি শিখ।"']
['পথিক আমি।', 'পথ চলতে চলতে দেখেছি', 'পুরাণে কীর্তিত কত দেশ আজ কীর্তি-নিঃস্ব।', 'দেখেছি দর্পোদ্ধত প্রতাপের', 'অবমানিত ভগ্নশেষ,', 'তার বিজয় নিশান', 'বজ্রাঘাতে হঠাৎ স্তব্ধ অট্টহাসির মতো', 'গেছে উড়ে;', 'বিরাট অহংকার', 'হয়েছে সাষ্টাঙ্গে ধুলায় প্রণত,', "সেই ধুলার 'পরে সন্ধ্যাবেলায়", 'ভিক্ষুক তার জীর্ণ কাঁথা মেলে বসে,', 'পথিকের শ্রান্ত পদ', 'সেই ধুলায় ফেলে চিহ্ন,--', 'অসংখ্যের নিত্য পদপাতে', 'সে চিহ্ন যায় লুপ্ত হয়ে।', 'দেখেছি সুদূর যুগান্তর', 'বালুর স্তরে প্রচ্ছন্ন,', 'যেন হঠাৎ ঝঞ্ঝার ঝাপটা লেগে', 'কোন্ মহাতরী', 'হঠাৎ ডুবল ধূসর সমুদ্রতলে,', 'সকল আশা নিয়ে, গান নিয়ে, স্মৃতি নিয়ে।', 'এই অনিত্যের মাঝখান দিয়ে চলতে চলতে', 'অনুভব করি আমার হৃৎস্পন্দনে', 'অসীমের স্তব্ধতা।']
['অঙ্গের বাঁধনে বাঁধাপড়া আমার প্রাণ', 'আকস্মিক চেতনার নিবিড়তায়', 'চঞ্চল হয়ে ওঠে ক্ষণে ক্ষণে,', 'তখন কোন্ কথা জানাতে তার এত অধৈর্য।', '--যে কথা দেহের অতীত।', 'খাঁচার পাখির কণ্ঠে যে বাণী', 'সে তো কেবল খাঁচারি নয়,', 'তার মধ্যে গোপনে আছে সুদূর অগোচরের অরণ্য-মর্মর,', 'আছে করুণ বিস্মৃতি।', 'সামনে তাকিয়ে চোখের দেখা দেখি--', 'এ তো কেবলি দেখার জাল-বোনা নয়।--', 'বসুন্ধরা তাকিয়ে থাকেন নির্নিমেষে', 'দেশ-পারানো কোন্ দেশের দিকে,', 'দিগ্বলয়ের ইঙ্গিতলীন', 'কোন্ কল্পলোকের অদৃশ্য সংকেতে।', 'দীর্ঘপথ ভালোমন্দয় বিকীর্ণ,', 'রাত্রিদিনের যাত্রা দুঃখসুখের বন্ধুর পথে।', 'শুধু কেবল পথ চলাতেই কি এ পথের লক্ষ্য?', 'ভিড়ের কলরব পেরিয়ে আসছে গানের আহ্বান,', 'তার সত্য মিলবে কোন্খানে?', 'মাটির তলায় সুপ্ত আছে বীজ।', 'তাকে স্পর্শ করে চৈত্রের তাপ,', 'মাঘের হিম, শ্রাবণের বৃষ্টিধারা।', 'অন্ধকারে সে দেখছে অভাবিতের স্বপ্ন।', 'স্বপ্নেই কি তার শেষ?', 'উষার আলোয় তার ফুলের প্রকাশ;', 'আজ নেই, তাই বলে কি নেই কোনোদিনই?']
['শীতের রোদ্দুর।', 'সোনা-মেশা সবুজের ঢেউ', 'স্তম্ভিত হয়ে আছে সেগুন বনে।', 'বেগনি-ছায়ার ছোঁওয়া-লাগা', 'ঝুরি-নামা বৃদ্ধ বট', 'ডাল মেলেছে রাস্তার ওপার পর্যন্ত।', 'ফলসাগাছের ঝরা পাতা', 'হঠাৎ হাওয়ায় চমকে বেড়ায় উড়ে', 'ধুলোর সাঙাত হয়ে।', 'কাজ-ভোলা এই দিন', 'উধাও বলাকার মতো', 'লীন হয়ে চলেছে নিঃসীম নীলিমায়।', 'ঝাউগাছের মর্মরধ্বনিতে মিশে', 'মনের মধ্যে এই কথাটি উঠছে বেজে,', '"আমি আছি।"', 'কুয়োতলার কাছে', 'সামান্য ঐ আমের গাছ;', 'সারা বছর ও  থাকে আত্মবিস্মৃত,', 'বনের সাধারণ সবুজের আবরণে', 'ও থাকে ঢাকা।', 'এমন সময় মাঘের শেষে', 'হঠাৎ মাটির নিচে', 'শিকড়ে শিকড়ে তার শিহর লাগে,', 'শাখায় শাখায় মুকুলিত হয়ে ওঠে বাণী--', '"আমি আছি,"', 'চন্দ্রসূর্যের আলো আপন ভাষায়', 'স্বীকার করে তার সেই ভাষা।', 'অলস মনের শিয়রে দাঁড়িয়ে', 'হাসেন অন্তর্যামী,', 'হঠাৎ দেন ঠেকিয়ে সোনার কাঠি', 'প্রিয়ার মুগ্ধ চোখের দৃষ্টি দিয়ে,', 'কবির গানের সুর দিয়ে,', 'তখন যে-আমি ধূলিধূসর সামান্য দিনগুলির', 'মধ্যে মিলিয়ে ছিল,', 'সে দেখা দেয় এক নিমেষের অসমান্য আলোকে।', 'সে-সব দুর্মূল্য নিমেষ', 'কোনো রত্নভাণ্ডারে থেকে যায় কি না জানিনে;', 'এইটুকু জানি--', 'তারা এসেছে আমার আত্মবিস্মৃতির মধ্যে,', 'জাগিয়েছে আমার মর্মে', 'বিশ্বমর্মের নিত্যকালের সেই বাণী', '"আমি আছি।"']
['বিশ্বলক্ষ্মী,', 'তুমি একদিন বৈশাখে', 'বসেছিলে দারুণ তপস্যায়', 'রুদ্রের চরণতলে।', 'তোমার তনু হল উপবাসে শীর্ণ,', 'পিঙ্গল তোমার কেশপাশ।', 'দিনে দিনে দুঃখকে তুমি দগ্ধ করলে', 'দুঃখেরি দহনে,', 'শুষ্ককে জ্বালিয়ে ভস্ম করে দিলে', 'পূজার পুণ্যধূপে।', 'কালোকে আলো করলে,', 'তেজ দিলে নিস্তেজকে,', 'ভোগের আবর্জনা লুপ্ত হল', 'ত্যাগের হোমাগ্নিতে।', 'দিগন্তে রুদ্রের প্রসন্নতা', 'ঘোষণা করলে মেঘগর্জনে,', 'অবনত হল দাক্ষিণ্যের মেঘপুঞ্জ', 'উৎকণ্ঠিতা ধরণীর দিকে।', 'মরুবক্ষে তৃণরাজি', 'শ্যাম আস্তরণ দিল পেতে,', 'সুন্দরের করুণ চরণ', "নেমে এল তার 'পরে।"]
['হে যক্ষ, সেদিন প্রেম তোমাদের', 'বৃদ্ধ ছিল আপনাতেই', 'পদ্মকুঁড়ির মতো।', 'সেদিন সংকীর্ণ সংসারে', 'একান্তে ছিল তোমার প্রেয়সী', 'যুগলের নির্জন উৎসবে,', 'সে ঢাকা ছিল তোমার আপনাকে দিয়ে,', 'শ্রাবণের মেঘমালা', 'যেমন হারিয়ে ফেলে চাঁদকে', 'আপনারি আলিঙ্গনের', 'আচ্ছাদনে।', 'এমন সময়ে প্রভুর শাপ এল', 'বর হয়ে,', 'কাছে থাকার বেড়া-জাল গেল ছিঁড়ে।', 'খুলে গেল প্রেমের আপনাতে-বাঁধা', 'পাপড়িগুলি,', 'সে-প্রেম নিজের পূর্ণ রূপের দেখা পেল', 'বিশ্বের মাঝখানে।', "বৃষ্টির জলে ভিজে' সন্ধ্যাবেলাকার জুঁই", 'তাকে দিল গন্ধের অঞ্জলি।', 'রেণুর ভারে মন্থর বাতাস', 'তাকে জানিয়ে দিল', 'নীপ-নিকুঞ্জের আকুতি।', 'সেদিন অশ্রুধৌত সৌম্য বিষাদের', 'দীক্ষা পেলে তুমি;', 'নিজের অন্তর-আঙিনায়', 'গড়ে তুললে অপূর্ব মূর্তিখানি', 'স্বর্গীয় গরিমায় কান্তিমতী।', 'যে ছিল নিভৃত ঘরের সঙ্গিনী', 'তার রসরূপটিকে আসন দিলে', 'অনন্তের আনন্দমন্দিরে', 'ছন্দের শঙ্খ বাজিয়ে।', 'আজ তোমার প্রেম পেয়েছে ভাষা,', 'আজ তুমি হয়েছ কবি,', 'ধ্যানোদ্ভবা প্রিয়া', 'বক্ষ ছেড়ে বসেছে তোমার মর্মতলে', 'বিরহের বীণা হাতে।', 'আজ সে তোমার আপন সৃষ্টি', 'বিশ্বের কাছে উৎসর্গ-করা।']
['ওরা এসে আমাকে বলে,', 'কবি, মৃত্যুর কথা শুনতে চাই তোমার মুখে।', 'আমি বলি,', 'মৃত্যু যে আমার অন্তরঙ্গ,', 'জড়িয়ে আছে আমার দেহের সকল তন্তু।', 'তার ছন্দ আমার হৃৎস্পন্দনে,', 'আমার রক্তে তার আনন্দের প্রবাহ।', 'বলছে সে,--চলো চলো,', 'চলো বোঝা ফেলতে ফেলতে,', 'চলো মরতে মরতে নিমেষে নিমেষে', 'আমারি টানে, আমারি বেগে।', 'বলছে, চুপ করে বস যদি', 'যা-কিছু আছে সমস্তকে আঁকড়িয়ে ধরে', 'তবে দেখবে, তোমার জগতে', 'ফুল গেল বাসি হয়ে,', 'পাঁক দেখা দিল শুকনো নদীতে,', 'ম্লান হল তোমার তারার আলো।', 'বলছে, "থেমো না, থেমো না,', 'পিছনে ফিরে তাকিয়ো না,', 'পেরিয়ে যাও পুরোনোকে জীর্ণকে ক্লান্তকে অচলকে।', '"আমি মৃত্যু-রাখাল', 'সৃষ্টিকে চরিয়ে চরিয়ে নিয়ে চলেছি', 'যুগ হতে যুগান্তরে', 'নব নব চারণ-ক্ষেত্রে।', '"যখন বইল জীবনের ধারা', 'আমি এসেছি তার পিছনে পিছনে,', 'দিইনি তাকে কোনো গর্তে আটক থাকতে।', 'তীরের বাঁধন কাটিয়ে কাটিয়ে', 'ডাক দিয়ে নিয়ে গেছি মহাসমুদ্রে,', 'সে সমুদ্র আমিই।', '"বর্তমান চায় বর্তিয়ে থাকতে।', 'সে চাপাতে চায়', 'তার সব বোঝা তোমার মাথায়,', 'বর্তমান গিলে ফেলতে চায়', 'তোমার সব-কিছু আপন জঠরে।', 'তার পরে অবিচল থাকতে চায়', 'আকণ্ঠপূর্ণ দানবের মতো', 'জাগরণহীন নিদ্রায়।', 'তাকেই বলে প্রলয়।', 'এই অনন্ত অচঞ্চল বর্তমানের হাত থেকে', 'আমি সৃষ্টিকে পরিত্রাণ করতে এসেছি,', 'অন্তহীন নব নব অনাগতে।"']
['পরি দ্যাবা পৃথিবী সদ্য আয়ম্', 'উপাতিষ্ঠে প্রথমজামৃতস্য।', '--অথর্ববেদ', 'ঋষি কবি বলেছেন--', 'ঘুরলেন তিনি আকাশ পৃথিবী,', 'শেষকালে এসে দাঁড়ালেন', 'প্রথমজাত অমৃতের সম্মুখে।', 'কে এই প্রথমজাত অমৃত,', 'কী নাম দেব তাকে?', 'তাকেই বলি নবীন,', 'সে নিত্যকালের।', 'কত জরা কত মৃত্যু', 'বারে বারে ঘিরল তাকে চারদিকে,', 'সেই কুয়াশার মধ্যে থেকে', 'বারে বারে সে বেরিয়ে এল,', 'প্রতিদিন ভোরবেলার আলোতে', 'ধ্বনিত হল তার বাণী--', '"এই আমি প্রথমজাত অমৃত।"', 'দিন এগোতে থাকে,', 'তপ্ত হয়ে ওঠে বাতাস,', 'আকাশ আবিল হয়ে ওঠে ধুলোয়,', 'বৃদ্ধ সংসারের কর্কশ কোলাহল', 'আবর্তিত হতে থাকে', 'দূর হতে দূরে।', 'কখন দিন আসে আপন শেষপ্রান্তে,', 'থেমে যায় তাপ,', 'নেমে যায় ধুলো,', 'শান্ত হয় কর্কশ কণ্ঠের পরিণামহীন বচসা,', 'আলোর যবনিকা সরে যায়', 'দিক্সীমার অন্তরালে।', 'অন্তহীন নক্ষত্রলোকে,', 'ম্লানিহীন অন্ধকারে', 'জেগে ওঠে বাণী--', '"এই আমি প্রথমজাত অমৃত।"', 'শতাব্দীর পর শতাব্দী', 'আপনাকে ঘোষণা করে', 'মানুষের তপস্যায়;', 'সে-তপস্যা', 'ক্লান্ত হয়,', 'হোমাগ্নি যায় নিবে,', 'মন্ত্র হয় অর্থহীন,', 'জীর্ণ সাধনার শতছিদ্র মলিন আচ্ছাদন', 'ম্রিয়মাণ শতাব্দীকে ফেলে ঢেকে।', 'অবশেষে কখন', 'শেষ সূর্যাস্তের তোরণদ্বারে', 'নিঃশব্দচরণে আসে', 'যুগান্তের রাত্রি,', 'অন্ধকারে জপ করে শান্তিমন্ত্র', 'শবাসনে সাধকের মতো।', 'বহুবর্ষব্যাপী প্রহর যায় চলে,', 'নবযুগের প্রভাত', 'শুভ্র শঙ্খ হাতে', 'দাঁড়ায় উদয়াচলের স্বর্ণশিখরে,', 'দেখা যায়,', 'তিমিরধারায় ক্ষালন করেছে কে', 'ধূলিশায়ী শতাব্দীর আবর্জনা;', 'ব্যাপ্ত হয়েছে অপরিসীম ক্ষমা', 'অন্তর্হিত অপরাধের', "কলঙ্কচিহ্নের 'পরে।", 'পেতেছে শান্ত জ্যোতির আসন', 'প্রথমজাত অমৃত।', 'বালক ছিলেম,', 'নবীনকে তখন দেখেছি আনন্দিত চোখে', 'ধরণীর সবুজে,', 'আকাশের নীলিমায়।', 'দিন এগোল।', 'চলল জীবনযাত্রার রথ', 'এ-পথে ও-পথে।', 'ক্ষুব্ধ অন্তরের তাপতপ্ত নিঃশ্বাস।', 'শুকনো পাতা ওড়াল দিগন্তে।', 'চাকার বেগে', 'বাতাস ধুলায় হল নিবিড়।', 'আকাশচর কল্পনা', 'উড়ে গেল মেঘের পথে,', 'ক্ষুধাতুর কামনা', 'মহ্যাহ্নের রৌদ্রে', 'ঘুরে বেড়াল ধরাতলে', 'ফলের বাগানে ফসলের খেতে', 'আহূত অনাহূত।', 'আকাশে পৃথিবীতে', 'এ জন্মের ভ্রমণ হল সারা', 'পথে বিপথে।', 'আজ এসে দাঁড়ালেম', 'প্রথমজাত অমৃতের সম্মুখে।']
['হালকা আমার স্বভাব,', 'মেঘের মতো না হোক', 'গিরিনদীর মতো।', 'আমার মধ্যে হাসির কলরব', 'আজও থামল না।', 'বেদীর থেকে নেমে আসি,', 'রঙ্গমঞ্চে বসে বাঁধি নাচের গান,', 'তার বায়না নিয়েছি প্রভুর কাছে।', 'কবিতা লিখি,', 'তার পদে পদে ছন্দের ভঙ্গিমায়', 'তারুণ্য ওঠে মুখর হয়ে,', 'ঝিঁঝিট খাম্বাজের ঝংকার দিতে', 'আজো সে সংকোচ করে না।', 'আমি সৃষ্টিকর্তা পিতামহের', 'রহস্য-সখা।', 'তিনি অর্বাচীন নবীনদের কাছে', 'প্রবীণ বয়সের প্রমাণ দিতে', 'ভুলেই গেছেন।', 'তরুণের উচ্ছৃঙ্খল হাসিতে', 'উতরোল তাঁর কৌতুক,', 'তাদের উদ্দাম নৃত্যে', 'বাজান তিনি দ্রুততালের মৃদঙ্গ।', 'তাঁর বজ্রমন্দিত গাম্ভীর্য মেঘমেদুর অম্বরে,', 'অজস্র তাঁর পরিহাস', 'বিকশিত কাশবনে,', 'শরতের অকারণ হাস্যহিল্লোলে।', 'তাঁর কোনো লোভ নেই', 'প্রধানদের কাছে মর্যাদা পাবার;', 'তাড়াতাড়ি কালো পাথর চাপা দেন না', 'চাপল্যের ঝরনার মুখে।', 'তাঁর বেলাভূমিতে', 'ভঙ্গুর সৈকতের ছেলেমানুষি', 'প্রতিবাদ করে না সমুদ্রের।', 'আমাকে চান টেনে রাখতে তাঁর বয়স্যদলে,', 'তাই আমার বার্ধক্যের শিরোপা', 'হঠাৎ নেন কেড়ে', 'ফেলে দেন ধুলোয়--', 'তার উপর দিয়ে নেচে নেচে', 'চলে যায় বৈরাগী', 'পাঁচ রঙের তালি-দেওয়া আলখাল্লা পরে।', 'যারা আমার মূল্য বাড়াতে চায়,', 'পরায় আমাকে দামি সাজ,', 'তাদের দিকে চেয়ে', 'তিনি ওঠেন হেসে,', 'ও সাজ আর টিঁকতে পায় না', 'আনমনার অনবধানে।', 'আমাকে তিনি চেয়েছেন', 'নিজের অবারিত মজলিসে,', 'তাই ভেবেছি যাবার বেলায় যাব', 'মান খুইয়ে,', 'কপালের তিলক মুছে,', 'কৌতুকে রসোল্লাসে।', 'এস আমার অমানী বন্ধুরা', 'মন্দিরা বাজিয়ে--', 'তোমাদের ধুলোমাখা পায়ে', 'যদি ঘুঙুর বাঁধা থাকে', 'লজ্জা পাব না।']
['শ্রীযুক্ত চারুচন্দ্র দত্ত প্রিয়বরেষু', 'তুমি গল্প জমাতে পার।', 'বসো তোমার কেদারায়,', 'ধীরে ধীরে টান দাও গুড়গুড়িতে,', 'উছলে ওঠে আলাপ', 'তোমার ভিতর থেকে', 'হালকা ভাষায়,', 'যেন নিরাসক্ত ঔৎসুক্যে,', 'তোমার কৌতুকে-ফেনিল মনের', 'কৌতূহলের উৎস থেকে।', 'ঘুরেছ নানা জায়গায়, নানা কাজে,', 'আপন দেশে, অন্য দেশে।', 'মনটা মেলে রেখেছিলে চারদিকে,', 'চোখটা ছিলে খুলে।', 'মানুষের যে-পরিচয়', 'তার আপন সহজভাবে,', 'যেমন-তেমন অখ্যাত ব্যাপারের ধারায়', 'দিনে দিনে যা গাঁথা হয়ে ওঠে,', 'সামান্য হলেও যাতে আছে', 'সত্যের ছাপ,', 'অকিঞ্চিৎকর হলেও যার আছে বিশেষত্ব,', 'সেটা এড়ায়নি তোমার দৃষ্টি।', 'সেইটে দেখাই সহজ নয়,', 'পণ্ডিতের দেখা সহজ।', 'শুনেছি তোমার পাঠ ছিল সায়ান্সে,', 'শুনেছি শাস্ত্রও পড়েছ সংস্কৃত ভাষায়;', 'পার্সি জবানিও জানা আছে।', 'গিয়েছ সমুদ্রপারে,', 'ভারতে রাজসরকারের', 'ইম্পীরিয়ল রথযাত্রার লম্বা দড়িতে', '"হেঁইয়ো\' ব\'লে দিতে হয়েছে টান।', 'অর্থনীতি রাষ্ট্রনীতি', 'মগজে বোঝাই হয়েছে কম নয়,', 'পুঁথির থেকেও কিছু,', 'মানুষের প্রাণযাত্রা থেকেও বিস্তর।', 'তবু সব-কিছু নিয়ে', 'তোমার যে পরিচয় মুখ্য', 'সে তোমার আলাপ-পরিচয়ে।', 'তুমি গল্প জমাতে পার।', 'তাই যখন-তখন দেখি,', 'তোমার ঘরে মানুষ লেগেই আছে,', 'কেউ তোমার চেয়ে বয়সে ছোটো', 'কেউ বয়সে বেশি।', 'গল্প করতে গিয়ে মাস্টারি কর না,', 'এই তোমার বাহাদুরি।', 'তুমি মানুষকে জান, মানুষকে জানাও,', 'জীবলীলার মানুষকে।', 'একে নাম দিতে পারি সাহিত্য,--', 'সব-কিছুর কাছে-থাকা।', 'তুমি জমা করেছ তোমার মনে', 'নানা লোকের সঙ্গ,', 'সেইটে দিতে পার সবাইকে', 'অনায়াসে,--', 'সেইটেকে জ্ঞানবিজ্ঞানের তকমা পরিয়ে', 'পণ্ডিত-পেয়াদা সাজাও না', 'থমকিয়ে দিতে ভালোমানুষকে।', 'তোমার জ্ঞানবিজ্ঞানের ভাণ্ডারটা', 'পূর্ণ আছে যথাস্থানেই।', 'সেটা বৈঠকখানাকে কোণ-ঠেসা করে রাখেনি।', "যেখানে আসন পাত'", 'গল্পের ভোজে', 'সেখানে ক্ষুধিতের পাতের থেকে ঠেকিয়ে রাখ', 'লাইব্রেরি ল্যাবরেটরিকে।', 'একটিমাত্র কারণ,--', "মানুষের 'পরে আছে তোমার দরদ,--", 'যে-মানুষ চলতে চলতে হাঁপিয়ে ওঠে', 'সুখদুঃখের দুর্গম পথে,', 'বাঁধা পড়ে নানা বন্ধনে', 'ইচ্ছায় অনিচ্ছায়,--', 'যে-মানুষ বাঁচে,', 'যে-মানুষ মরে', 'অদৃষ্টের গোলকধাঁদার পাকে।', 'সে-মানুষ রাজাই হোক ভিখিরিই হোক', 'তার কথা শুনতে মানুষের অসীম আগ্রহ।', 'তার কথা যে-লোক পারে বলতে সহজেই', 'সে-ই পারে,', 'অন্যে পারে না।', 'বিশেষ এই হাল-আমলে।', 'আজ মানুষের জানাশোনা', 'তার দেখাশোনাকে', 'দিয়েছে আপাদমস্তক ঢেকে।', 'একটু ধাক্কা পেলে', 'তার মুখে নানা কথা অনর্গল ছিটকে পড়ে--', 'নানা সমস্যা, নানা তর্ক,', 'একান্ত মানুষের আসল কথাটা', 'যায় খাটো হয়ে।', 'আজ বিপুল হল সমস্যা,', 'বিচিত্র হল তর্ক,', 'দুর্ভেদ্য হল সংশয়,--', 'আজকের দিনে', 'সেইজন্যেই এত করে বন্ধুকে খুঁজি,', 'মানুষের সহজ বন্ধুকে', 'যে গল্প জমাতে পারে।', 'এ দুর্দিনে', 'মাস্টারমশায়কেও অত্যন্ত দরকার।', 'তাঁর জন্যে ক্লাস আছে', 'পাড়ায় পাড়ায়--', 'প্রায়মারি, সেকেণ্ডারি।', 'গল্পের মজলিস জোটে দৈবাৎ।', 'সমুদ্রের ওপারে', 'একদিন ওরা গল্পের আসর খুলেছিল,', 'তখন ছিল অবকাশ;', 'ওরা ছেলেদের কাছে শুনিয়েছিল,', 'রবিন্সন্ ক্রুসো,', 'সকল বয়সের মানুষের কাছে', 'ডন্ কুইক্সোট্।', 'দুরূহ ভাবনার আঁধি লাগল', 'দিকে দিকে;', 'লেক্চারের বান ডেকে এল,', 'জলে স্থলে কাদায় পাঁকে', 'গেল ঘুলিয়ে।', 'অগত্যা', 'অধ্যাপকেরা জানিয়ে দিলে', 'একেই বলে গল্প।', 'বন্ধু,', 'দুঃখ জানাতে এলুম', 'তোমার বৈঠকে।', 'আজকাল-এর ছাত্রেরা দেয়', 'আজকাল-এর দোহাই।', 'আজকাল-এর মুখরতায়', 'তাদের অটুট বিশ্বাস।', 'হায় রে আজকাল', 'কত ডুবে গেল কালের মহাপ্লাবনে', 'মোটাদামের মার্কা-মারা', 'পসরা নিয়ে।', 'যা চিরকাল-এর', 'তা আজ যদি বা ঢাকা পড়ে', 'কাল উঠবে জেগে।', 'তখন মানুষ আবার বলবে খুশি হয়ে,--', 'গল্প বলো।']
['শ্রীমান অমিয়চন্দ্র চক্রবতী কল্যাণীয়েষু', 'পঁচিশে বৈশাখ চলেছে', 'জন্মদিনের ধারাকে বহন করে', 'মৃত্যুদিনের দিকে।', 'সেই চলতি আসনের উপর বসে', 'কোন্ কারিগর গাঁথছে', 'ছোটো ছোটো জন্মমৃত্যুর সীমানায়', 'নানা রবীন্দ্রনাথের একখানা মালা।', 'রথে চড়ে চলেছে কাল;', 'পদাতিক পথিক চলতে চলতে', 'পাত্র তুলে ধরে,', 'পায় কিছু পানীয়;--', 'পান সারা হলে', 'পিছিয়ে পড়ে অন্ধকারে;', 'চাকার তলায়', 'ভাঙা পাত্র ধুলায় যায় গুঁড়িয়ে।', 'তার পিছনে পিছনে', 'নতুন পাত্র নিয়ে যে আসে ছুটে,', 'পায় নতুন রস,', 'একই তার নাম,', 'কিন্তু সে বুঝি আর-একজন।', 'একদিন ছিলেম বালক।', 'কয়েকটি জন্মদিনের ছাঁদের মধ্যে', 'সেই যে-লোকটার মূর্তি হয়েছিল গড়া', 'তোমরা তাকে কেউ জান না।', 'সে সত্য ছিল যাদের জানার মধ্যে', 'কেউ নেই তারা।', 'সেই বালক না আছে আপন স্বরূপে', 'না আছে কারো স্মৃতিতে।', 'সে গেছে চলে তার ছোটো সংসারটাকে নিয়ে;', 'তার সেদিনকার কান্না-হাসির', 'প্রতিধ্বনি আসে না কোনো হাওয়ায়।', 'তার ভাঙা খেলনার টুকরোগুলোও', "দেখিনে ধুলোর 'পরে।", 'সেদিন জীবনের ছোটো গবাক্ষের কাছে', 'সে বসে থাকত বাইরের দিকে চেয়ে।', 'তার বিশ্ব ছিল', 'সেইটুকু ফাঁকের বেষ্টনীর মধ্যে।', 'তার অবোধ চোখ-মেলে চাওয়া', 'ঠেকে যেত বাগানের পাঁচিলটাতে', 'সারি সারি নারকেল গাছে।', 'সন্ধ্যেবেলাটা রূপকথার রসে নিবিড়;', 'বিশ্বাস অবিশ্বাসের মাঝখানে', 'বেড়া ছিল না উঁচু,', 'মনটা এদিক থেকে ওদিকে', 'ডিঙিয়ে যেত অনায়াসেই।', 'প্রদোষের আলো-আঁধারে', 'বস্তুর সঙ্গে ছায়াগুলো ছিল জড়িয়ে,', 'দুইই ছিল একগোত্রের।', 'সে-কয়দিনের জন্মদিন', 'একটা দ্বীপ,', 'কিছুকাল ছিল আলোতে,', 'কাল-সমুদ্রের তলায় গেছে ডুবে।', 'ভাঁটার সময় কখনো কখনো', 'দেখা যায় তার পাহাড়ের চূড়া,', 'দেখা যায় প্রবালের রক্তিম তটরেখা।', 'পঁচিশে বৈশাখ তার পরে দেখা দিল', 'আর-এক কালান্তরে,', 'ফাল্গুনের প্রত্যুষে', 'রঙিন আভার অস্পষ্টতায়।', 'তরুণ যৌবনের বাউল', 'সুর বেঁধে নিল আপন একতারাতে,', 'ডেকে বেড়াল', 'নিরুদ্দেশ মনের মানুষকে', 'অনির্দেশ্য বেদনার খ্যাপা সুরে।', 'সেই শুনে কোনো-কোনোদিন বা', 'বৈকুণ্ঠে লক্ষ্মীর আসন টলেছিল,', 'তিনি পাঠিয়ে দিয়েছেন', 'তাঁর কোনো কোনো দূতীকে', 'পলাশবনের রঙমাতাল ছায়াপথে', 'কাজ-ভোলানো সকাল-বিকালে।', 'তখন কানে কানে মৃদু গলায় তাদের কথা শুনেছি,', 'কিছু বুঝেছি, কিছু বুঝিনি।', 'দেখেছি কালো চোখের পক্ষ্ণরেখায়', 'জলের আভাস;', 'দেখেছি কম্পিত অধরে নিমীলিত বাণীর', 'বেদনা;', 'শুনেছি ক্বণিত কঙ্কণে', 'চঞ্চল আগ্রহের চকিত ঝংকার।', 'তারা রেখে গেছে আমার অজানিতে', 'পঁচিশে বৈশাখের', 'প্রথম ঘুমভাঙা প্রভাতে', 'নতুন ফোটা বেলফুলের মালা;', 'ভোরের স্বপ্ন', 'তারি গন্ধে ছিল বিহ্বল।', 'সেদিনকার জন্মদিনের কিশোর জগৎ', 'ছিল রূপকথার পাড়ার গায়ে-গায়েই,', 'জানা না-জানার সংশয়ে।', 'সেখানে রাজকন্যা আপন এলোচুলের আবরণে', 'কখনো বা ছিল ঘুমিয়ে,', "কখনো বা জেগেছিল চমকে উঠে'", 'সোনার কাঠির পরশ লেগে।', 'দিন গেল।', 'সেই বসন্তীরঙের পঁচিশে বৈশাখের', 'রঙ-করা প্রাচীরগুলো', 'পড়ল ভেঙে।', 'যে পথে বকুলবনের পাতার দোলনে', 'ছায়ায় লাগত কাঁপন,', 'হাওয়ায় জাগত মর্মর,', 'বিরহী কোকিলের', 'কুহুরবের মিনতিতে', 'আতুর হত মধ্যাহ্ন,', 'মৌমাছির ডানায় লাগত গুঞ্জন', 'ফুলগন্ধের অদৃশ্য ইশারা বেয়ে,', 'সেই তৃণ-বিছানো বীথিকা', 'পৌঁছল এসে পাথরে-বাঁধানো রাজপথে।', 'সেদিনকার কিশোরক', 'সুর সেধেছিল যে-একতারায়', 'একে একে তাতে চড়িয়ে দিল', 'তারের পর নতুন তার।', 'সেদিন পঁচিশে বৈশাখ', 'আমাকে আনল ডেকে', 'বন্ধুর পথ দিয়ে', 'তরঙ্গমন্দ্রিত জনসমুদ্রতীরে।', 'বেলা-অবেলায়', 'ধ্বনিতে ধ্বনিতে গেঁথে', 'জাল ফেলেছি মাঝদরিয়ায়;', 'কোনো মন দিয়েছে ধরা,', 'ছিন্ন জালের ভিতর থেকে', 'কেউ বা গেছে পালিয়ে।', 'কখনো দিন এসেছে ম্লান হয়ে,', 'সাধনায় এসেছে নৈরাশ্য,', 'গ্লানিভারে নত হয়েছে মন।', 'এমন সময়ে অবসাদের অপরাহ্নে', 'অপ্রত্যাশিত পথে এসেছে', 'অমরাবতীর মর্ত্যপ্রতিমা;', 'সেবাকে তারা সুন্দর করে,', 'তপঃক্লান্তের জন্যে তারা', 'আনে সুধার পাত্র;', 'ভয়কে তারা অপমানিত করে', 'উল্লোল হাস্যের কলোচ্ছ্বাসে;', 'তারা জাগিয়ে তোলে দুঃসাহসের শিখা', 'ভস্মে-ঢাকা অঙ্গারের থেকে;', 'তারা আকাশবাণীকে ডেকে আনে', 'প্রকাশের তপস্যায়।', 'তারা আমার নিবে-আসা দীপে', 'জ্বালিয়ে গেছে শিখা,', 'শিথিল-হওয়া তারে', 'বেঁধে দিয়েছে সুর,', 'পঁচিশে বৈশাখকে', 'বরণমাল্য পরিয়েছে', 'আপন হাতে গেঁথে।', 'তাদের পরশমণির ছোঁওয়া', 'আজো আছে', 'আমার গানে আমার বাণীতে।', 'সেদিন জীবনের রণক্ষেত্রে', 'দিকে দিকে জেগে উঠল সংগ্রামের সংঘাত', 'গুরু গুরু মেঘমন্দ্রে।', 'একতারা ফেলে দিয়ে', 'কখনো বা নিতে হল ভেরী।', 'খর মধ্যাহ্নের তাপে', 'ছুটতে হল', 'জয়পরাজয়ের আবর্তনের মধ্যে।', 'পায়ে বিঁধেছে কাঁটা,', 'ক্ষত বক্ষে পড়েছে রক্তধারা।', 'নির্মম কঠোরতা মেরেছে ঢেউ', 'আমার নৌকার ডাইনে বাঁয়ে,', 'জীবনের পণ্য চেয়েছে ডুবিয়ে দিতে', 'নিন্দার তলায়, পঙ্কের মধ্যে।', 'বিদ্বেষে অনুরাগে', 'ঈর্ষায় মৈত্রীতে,', 'সংগীতে পরুষ কোলাহলে', 'আলোড়িত তপ্ত বাষ্পনিঃশ্বাসের মধ্য দিয়ে', 'আমার জগৎ গিয়েছে তার কক্ষপথে।', 'এই দুর্গমে, এই বিরোধ-সংক্ষোভের মধ্যে', 'পঁচিশে বৈশাখের প্রৌঢ় প্রহরে', 'তোমরা এসেছ আমার কাছে।', 'জেনেছ কি,', 'আমার প্রকাশে', 'অনেক আছে অসমাপ্ত', 'অনেক ছিন্ন বিচ্ছিন্ন', 'অনেক উপেক্ষিত?', 'অন্তরে বাহিরে', 'সেই ভালো মন্দ,', 'স্পষ্ট অস্পষ্ট,', 'খ্যাত অখ্যাত,', 'ব্যর্থ চরিতার্থের জটিল সম্মিশ্রণের মধ্য থেকে', 'যে আমার মূর্তি', 'তোমাদের শ্রদ্ধায়, তোমাদের ভালোবাসায়,', 'তোমাদের ক্ষমায়', 'আজ প্রতিফলিত,', 'আজ যার সামনে এনেছ তোমাদের মালা,', 'তাকেই আমার পঁচিশে বৈশাখের', 'শেষবেলাকার পরিচয় বলে', 'নিলেম স্বীকার করে,', 'আর রেখে গেলেম তোমাদের জন্যে', 'আমার আশীর্বাদ।', 'যাবার সময় এই মানসী মূর্তি', 'রইল তোমাদের চিত্তে,', 'কালের হাতে রইল বলে', 'করব না অহংকার।', 'তার পরে দাও আমাকে ছুটি', 'জীবনের কালো-সাদা সূত্রে গাঁথা', 'সকল পরিচয়ের অন্তরালে;', 'নির্জন নামহীন নিভৃতে;', 'নানা সুরের নানা তারের যন্ত্রে', 'সুর মিলিয়ে নিতে দাও', 'এক চরম সংগীতের গভীরতায়।']
['আমার শেষবেলাকার ঘরখানি', 'বানিয়ে রেখে যাব মাটিতে,', 'তার নাম দেব শ্যামলী।', 'ও যখন পড়বে ভেঙে', 'সে হবে ঘুমিয়ে পড়ার মতো,', 'মাটির কোলে মিশবে মাটি;', 'ভাঙা থামে নালিশ উঁচু করে', 'বিরোধ করবে না ধরণীর সঙ্গে;', "ফাটা দেয়ালের পাঁজর বের ক'রে", 'তার মধ্যে বাঁধতে দেবে না', 'মৃতদিনের প্রেতের বাসা।', 'সেই মাটিতে গাঁথব', 'আমার শেষ বাড়ির ভিত', 'যার মধ্যে সব বেদনার বিস্মৃতি,', 'সব কলঙ্কের মার্জনা,', 'যাতে সব বিকার সব বিদ্রূপকে', 'ঢেকে দেয় দূর্বাদলের স্নিগ্ধ সৌজন্যে;', 'যার মধ্যে শত শত শতাব্দীর', 'রক্তলোলুপ হিংস্র নির্ঘোষ', 'গেছে নিঃশব্দ হয়ে।', 'সেই মাটির ছাদের নিচে বসব আমি', 'রোজ সকালে শৈশবে যা ভরেছিল', 'আমার গাঁটবাঁধা চাদরের কোনা', 'এক-একমুঠো চাঁপা আর বেল ফুলে।', 'মাঘের শেষে যার আমের বোল', 'দক্ষিণের হাওয়ায়', 'অলক্ষ্য দূরের দিকে ছড়িয়েছিল', 'ব্যথিত যৌবনের আমন্ত্রণ।', 'আমি ভালোবেসেছি', 'বাংলাদেশের মেয়েকে;', 'যে-দেখায় সে আমার চোখ ভুলিয়েছে', 'তাতে আছে যেন এই মাটির শ্যামল অঞ্জন,', 'ওর কচি ধানের চিকন আভা।', 'তাদের কালো চোখের করুণ মাধুরীর উপমা দেখেছি', 'ঐ মাটির দিগন্তে', 'নীল বনসীমায় গোধূলির শেষ আলোটির', 'নিমীলনে।', 'প্রতিদিন আমার ঘরের সুপ্ত মাটি', 'সহজে উঠবে জেগে', 'ভোরবেলাকার সোনার কাঠির', 'প্রথম ছোঁওয়ায়;', 'তার চোখ-জুড়ানো শ্যামলিমায়', 'স্মিত হাসি কোমল হয়ে ছড়িয়ে পড়বে', 'চৈত্ররাতের চাঁদের', 'নিদ্রাহারা মিতালিতে।', 'চিরদিন মাটি আমাকে ডেকেছে', 'পদ্মার ভাঙনলাগা', 'খাড়া পাড়ির বনঝাউবনে,', 'গাঙশালিকের হাজার খোপের বাসায়;', 'সর্ষে-তিসির দুইরঙা খেতে', 'গ্রামের সরু বাঁকা পথের ধারে,', 'পুকুরের পাড়ির উপরে।', "আমার দু-চোখ ভ'রে", 'মাটি আমায় ডাক পাঠিয়েছে', 'শীতের ঘুঘুডাকা দুপুরবেলায়,', 'রাঙা পথের ও পারে,', 'যেখানে শুকনো ঘাসের হলদে মাঠে', 'চরে বেড়ায় দুটি-চারটি গোরু', 'নিরুৎসুক আলস্যে,', 'লেজের ঘায়ে পিঠের মাছি তাড়িয়ে;', 'যেখানে সাথীবিহীন', 'তালগাছের মাথায়', 'সঙ্গ-উদাসীন নিভৃত চিলের বাসা।', 'আজ আমি তোমার ডাকে', 'ধরা দিয়েছি শেষবেলায়।', 'এসেছি তোমার ক্ষমাস্নিগ্ধ বুকের কাছে,', 'যেখানে একদিন রেখেছিলে অহল্যাকে,', 'নবদূর্বাশ্যামলের', 'করুণ পদস্পর্শে', 'চরম মুক্তি-জাগরণের প্রতীক্ষায়,', 'নবজীবনের বিস্মিত প্রভাতে।']
['শ্রীযুক্ত প্রমথনাথ চৌধুরী কল্যাণীয়েষু', 'তখন আমার আয়ুর তরণী', 'যৌবনের ঘাট গেছে পেরিয়ে।', 'যে-সব কাজ প্রবীণকে প্রাজ্ঞকে মানায়', 'তাই নিয়ে পাকা করছিলেম', 'পাকা চুলের মর্যাদা।', 'এমন সময়ে আমাকে ডাক দিলে', 'তোমার সবুজপত্রের আসরে।', 'আমার প্রাণে এনে দিলে পিছুডাক,', 'খবর দিলে', 'নবীনের দরবারে আমার ছুটি মেলেনি।', 'দ্বিধার মধ্যে মুখ ফিরালেম', 'পেরিয়ে-আসা পিছনের দিকে।', 'পর্যাপ্ত তারুণ্যের পরিপূর্ণ মূর্তি', 'দেখা দিল আমার চোখের সম্মুখে।', 'ভরা যৌবনের দিনেও', 'যৌবনের সংবাদ', 'এমন জোয়ারের বেগে এসে লাগেনি আমার লেখনীতে।', 'আমার মন বুঝল', 'যৌবনকে না ছাড়ালে', 'যৌবনকে যায় না পাওয়া।;', 'আজ এসেছি জীবনের শেষ ঘাটে।', 'পুবের দিক থেকে হাওয়ায় আসে', 'পিছুডাক,', 'দাঁড়াই মুখ ফিরিয়ে।', 'আজ সামনে দেখা দিল', 'এ জন্মের সমস্তটা।', 'যাকে ছেড়ে এলেম', 'তাকেই নিচ্ছি চিনে।', 'সরে এসে দেখছি', 'আমার এতকালের সুখদুঃখের ঐ সংসার,', 'আর তার সঙ্গে', 'সংসারকে পেরিয়ে কোন্ নিরুদ্দিষ্ট।', 'ঋষি-কবি প্রাণপুরুষকে বলেছেন--', '"ভুবন সৃষ্টি করেছ', 'তোমার এক অর্ধেককে দিয়ে,--', 'বাকি আধখানা কোথায়', 'তা কে জানে।"', 'সেই একটি-আধখানা আমার মধ্যে আজ ঠেকেছে', 'আপন প্রান্তরেখায়;', 'দুইদিকে প্রসারিত দেখি দুই বিপুল নিঃশব্দ,', 'দুই বিরাট আধখানা,--', 'তারি মাঝখানে দাঁড়িয়ে', "শেষকথা ব'লে যাব--", 'দুঃখ পেয়েছি অনেক,', 'কিন্তু ভালো লেগেছে,', 'ভালোবেসেছি।']
['তখন আমার বয়স ছিল সাত।', 'ভোরের বেলায় দেখতেম জানলা দিয়ে', 'অন্ধকারের উপরকার ঢাকা খুলে আসছে,', 'বেরিয়ে আসছে কোমল আলো', 'নতুন-ফোটা কাঁটালিচাঁপার মতো।', 'বিছানা ছেড়ে চলে যেতেম বাগানে', 'কাক ডাকবার আগে,', 'পাছে বঞ্চিত হই', 'কম্পমান নারকেল শাখাগুলির মধ্যে', 'সূর্যোদয়ের মঙ্গলাচরণে।', 'তখন প্রতিদিনটি ছিল স্বতন্ত্র, ছিল নতুন।', 'যে প্রভাত পূর্বদিকের সোনার ঘাট থেকে', 'আলোতে স্নান করে আসত', 'রক্তচন্দনের তিলক এঁকে ললাটে,', 'সে আমার জীবনে আসত নতুন অতিথি,', 'হাসত আমার মুখে চেয়ে।--', 'আগেকার দিনের কোনো চিহ্ন ছিল না তার উত্তরীয়ে।', 'তারপরে বয়স হল', "কাজের দায় চাপল মাথার 'পরে।", 'দিনের পরে দিন তখন হল ঠাসাঠাসি।', 'তারা হারাল আপনার স্বতন্ত্র মর্যাদা।', 'একদিনের চিন্তা আর-একদিনে হল প্রসারিত,', 'একদিনের কাজ আর-একদিনে পাতল আসন।', 'সেই একাকার-করা সময় বিস্তৃত হতে থাকে', 'নতুন হতে থাকে না।', 'একটানা বয়েস কেবলি বেড়ে ওঠে,', 'ক্ষণে ক্ষণে শমে এসে', 'চিরদিনের ধুয়োটির কাছে', 'ফিরে ফিরে পায় না আপনাকে।', "আজ আমার প্রাচীনকে নতুন ক'রে নেবার দিন এসেছে।", 'ওঝাকে ডেকেছি, ভূতকে দেবে নামিয়ে।', 'গুণীর চিঠিখানির জন্যে', 'প্রতিদিন বসব এই বাগানটিতে,', 'তাঁর নতুন চিঠি', 'ঘুম-ভাঙার জানালাটার কাছে।', 'প্রভাত আসবে', 'আমার নতুন পরিচয় নিতে,', 'আকাশে অনিমেষ চক্ষু মেলে', 'আমাকে শুধাবে', '"তুমি কে?"', 'আজকের দিনের নাম', 'খাটবে না কালকের দিনে।', 'সৈন্যদলকে দেখে সেনাপতি,', 'দেখে না সৈনিককে;--', 'দেখে আপন প্রয়োজন,', 'দেখে না সত্য,', 'দেখে না স্বতন্ত্র মানুষের', 'বিধাতাকৃত আশ্চর্যরূপ।', 'এতকাল তেমনি করে দেখেছি সৃষ্টিকে,', 'বন্দীদলের মতো', 'প্রয়োজনের এক শিকলে বাঁধা।', 'তার সঙ্গে বাঁধা পড়েছি', 'সেই বন্ধনে নিজে।', 'আজ নেব মুক্তি।', 'সামনে দেখছি সমুদ্র পেরিয়ে', 'নতুন পার।', 'তাকে জড়াতে যাব না', 'এ পারের বোঝার সঙ্গে।', 'এ নৌকোয় মাল নেব না কিছুই', 'যাব একলা', 'নতুন হয়ে নতুনের কাছে।']
['একদিন কোন্ তুচ্ছ আলাপের ছিন্ন অবকাশে', 'সে কোন্ অভাবনীয় স্মিতহাসে', 'অন্যমনা আত্মভোলা', 'যৌবনেরে দিয়ে ঘন দোলা', 'মুখে তব অকস্মাৎ প্রকাশিল কী অমৃত-রেখা', 'কভু যার পাই নাই দেখা,', 'দুর্লভ সে প্রিয়', 'অনির্বচনীয়।', 'হে মহা অপরিচিত', 'এক পলকের লাগি হয় সচকিত', 'গভীর অন্তরতর প্রাণে', 'কোন্ দূরে বনান্তের পথিকের গানে;', 'সে অপূর্ব আসে ঘরে', 'পথহারা মুহূর্তের তরে।', 'বৃষ্টিধারামুখরিত নির্জন প্রবাসে', 'সন্ধ্যাবেলা যূথিকার সকরুণ স্নিগ্ধ গন্ধশ্বাসে,', 'চিত্তে রেখে দিয়ে গেল চিরস্পর্শ স্বীয়', 'তাহারি স্খলিত উত্তরীয়।', 'সে বিস্মিত ক্ষণিকেরে পড়ে মনে', 'কোনোদিন অকারণে ক্ষণে ক্ষণে', 'শীতের মধ্যাহ্নকালে গোরুচরা শস্যরিক্ত মাঠে', 'চেয়ে চেয়ে বেলা যবে কাটে।', 'সঙ্গহারা সায়াহ্নের অন্ধকারে সে স্মৃতির ছবি', 'সূর্যাস্তের পার হতে বাজায় পূরবী।', 'পেয়েছি যে-সব ধন যার মূল্য আছে', 'ফেলে যাই পাছে', 'সেই যার মূল্য নাই, জানিবে না কেও', 'সঙ্গে থাকে অখ্যাত পাথেয়।']
['একদিন শান্ত হলে আষাঢ়ের ধারা', 'বাতাবির চারা', 'আসন্ন-বর্ষণ কোন্ শ্রাবণ প্রভাতে', 'রোপন করিলে নিজহাতে', 'আমার বাগানে।', 'বহুকাল গেল চলি; প্রখর পৌষের অবসানে', 'কুহেলি ঘুচাল যবে কৌতূহলী ভোরের আলোকে,', 'সহসা পড়িল চোখ,--', 'হেরিনু শিশিরে ভেজা সেই গাছে', 'কচিপাতা ধরিয়াছে,', 'যেন কী আগ্রহে', 'কথা কহে,', 'যে-কথা আপনি শুনে পুলকেতে দুলে;', 'যেমন একদা কবে তমসার কূলে', 'সহসা বাল্মীকি মুনি', "আপনার কণ্ঠ হতে আপন প্রথম ছন্দ শুনি'", 'আনন্দ সঘন', 'গভীর বিস্ময়ে নিমগন।', 'কোথায় আছ না-জানি এ সকালে', 'কী নিষ্ঠুর অন্তরালে, --', 'সেথা হতে কোনো সম্ভাষণ', 'পরশে না এ প্রান্তের নিভৃত আসন।', 'হেনকালে অকস্মাৎ নিঃশব্দের অবহেলা হতে', 'প্রকাশিল অরুণ আলোতে', 'এ কয়টি কিশলয়।', 'এরা যেন সেই কথা কয়', 'বলিতে পারিতে যাহা তবু না বলিয়া', 'চলে গেছে প্রিয়া।', 'সেদিন বসন্ত ছিল দূরে', 'আকাশ জাগেনি সুরে,', 'অচেনার যবনিকা কেঁপেছিল ক্ষণে ক্ষণে', 'তখনো যায়নি সরে দুরন্ত দক্ষিণ সমীরণে।', 'প্রকাশের উচ্ছৃঙ্খল অবকাশ না ঘটিতে', 'পরিচয় না রটিতে,', 'ঘণ্টা গেল বেজে', 'অব্যক্তের অনালোকে সায়াহ্নে গিয়েছ সভা ত্যেজে।']
['যেথা দূর যৌবনের প্রান্তসীমা', 'সেথা হতে শেষ অরুণিমা', 'শীর্ণপ্রায়', 'আজি দেখা যায়।', 'সেথা হতে ভেসে আসে', 'চৈত্রদিবসে দীর্ঘশ্বাসে', 'অস্ফুট মর্মর', 'কোকিলের ক্লান্ত স্বর,', 'ক্ষীণস্রোত তটিনীর অলস কল্লোল,--', 'রক্তে লাগে মৃদুমন্দ দোল।', "এ আবেশ মুক্ত হ'ক;", 'ঘোরভাঙা চোখ', 'শুভ্র সুস্পষ্টের মাঝে জাগিয়া উঠুক', 'রঙকরা দুঃখ সুখ', 'সন্ধ্যার মেঘের মতো যাক সরে', 'আপনারে পরিহাস করে।', 'মুছে যাক সেই ছবি-- চেয়ে থাকা পথপানে,', 'কথা কানে কানে,', 'মৌনমুখে হাতে হাত ধরা,', 'রজনীগন্ধায় সাজি ভরা,', 'চোখে চোখে চাওয়া', 'দুরু দুরু বক্ষ নিয়ে আসা আর যাওয়া।', 'যে-খেলা আপনা সাথে সকালে বিকালে', 'ছায়া-অন্তরালে,', 'সে খেলার ঘর হতে', 'হল আসিবার বেলা বাহির-আলোতে।', 'ভাঙিব মনের বেড়া কুসুমিত কাঁটালতা ঘেরা', 'যেথা স্বপনেরা', 'মধুগন্ধে মরে ঘুরে ঘুরে', 'গুণ গুণ সুরে।', 'নেব আমি বিপুল বৃহৎ', 'আদিম প্রাণের দেশ-- তেপান্তর মাঠের সে-পথ', 'সাত সমুদ্রের তটে তটে', 'যেখানে ঘটনা ঘটে,', 'নাই তার দায়,', 'যেতে যেতে দেখা যায়, শোনা যায়,', 'দিনরাত্রি যায় চলে', 'নানা ছন্দে নানা কলরোলে।', 'থাক্ মোর তরে', 'আপক্ক ধানের খেত অঘ্রানের দীপ্ত দ্বিপ্রহরে;', 'সোনার তরঙ্গদোলে', "মুগ্ধ দৃষ্টি যার 'পরে ভেসে যায় চলে", 'কথাহীন ব্যথাহীন চিন্তাহীন সৃষ্টির সাগরে', 'যেথায় অদৃশ্য সাথি লীলাবরে', 'সারাদিন ভাষায় প্রহর যত', 'খেলার নৌকার মতো।', 'দূরে চেয়ে রব আমি স্থির', 'ধরণীর', 'বিস্তীর্ণ বক্ষের কাছে', 'যেথা শাল গাছে', 'সহস্র বর্ষের প্রাণ সমাহিত রয়েছে নীরবে', 'নিস্তব্ধ গৌরবে।', 'কেটে যাক আপনা-ভোলানো মোহ,', 'কেটে যাক আপনার বিরুদ্ধে বিদ্রোহ,', 'প্রতি বৎসরের আয়ুকর্তব্যের আবর্জনাভার', 'না করুক স্তূপাকার,--', 'নির্ভাবনা তর্কহীন শাস্ত্রহীন পথ বেয়ে বেয়ে', 'যাই চলে অর্থহীন গান গেয়ে।', 'প্রাণে আর চেতনায় এক হয়ে ক্রমে', 'অনায়াসে মিলে যাব মৃত্যুমহাসাগর-সংগমে,', 'আলো-অঁধধারের দ্বন্দ্ব হয়ে ক্ষীণ', 'গোধূলি নিঃশব্দ রাত্রে যেমন অতলে হয় লীন।']
['শিল্পীর ছবিতে যাহা মূর্তিমতী,', 'গানে যাহা ঝরে ঝরনায়,', 'সে বাণী হারায় কেন জ্যোতি,', 'কেন তা আচ্ছন্ন হয়ে যায়মুখের কথায়', 'সংসারের মাঝে', 'নিরন্তর প্রয়োজনে জনতার কাজে?', 'কেন আজ পরিপূর্ণ ভাষা দিয়ে', 'পৃথিবীর কানে কানে বলিতে পারিনে "প্রিয়ে', 'ভালোবাসি"?', 'কেন আজ সুরহারা হাসি', 'যেন সে কুয়াশা মেলা', 'হেমন্তের বেলা?', 'অনন্ত অম্বর', 'অপ্রয়োজনের সেথা অখণ্ড প্রকাণ্ড অবসর,', 'তারি মাঝে কে তারা অন্য তারকারে', 'জানাইতে পারে', 'আপনার কানে কানে কথা।', 'তপস্বিনী নীরবতা', 'আসন বিস্তীর্ণ যার অসংখ্য যোজন দূর ব্যেপে', 'অন্তরে অন্তরে উঠে কেঁপে', 'আলোকের নিগূঢ় সংগীতে।', 'খণ্ড খণ্ড দণ্ডে পলে ভারাকীর্ণ চিতে', 'নাই সেই অসীমের অবসর;', 'তাই অবরুদ্ধ তার স্বর,', 'ক্ষীণসত্য ভাষা তার।', 'প্রত্যহের অভ্যস্ত কথার', 'মূল্য যার ঘুচে,', 'অর্থ যায় মুছে।', 'তাই কানে কানে', 'বলিতে সে নাহি জানে', "সহজে প্রকাশি'", '"ভালোবাসি"।', 'আপন হারানো বাণী, খুঁজিবারে,', 'বনস্পতি, আসি তব দ্বারে।', 'তোমার পল্লবপুঞ্জ শাখাব্যূহভার', 'অনায়াসে হয়ে পার', 'আপনার চতুর্দিকে মেলেছে নিস্তব্ধ অবকাশ।', 'সেথা তব নিঃশব্ধ উচ্ছ্বাস', 'সূর্যোদয় মহিমার পানে', 'আপনারে মিলাইতে জানে।', 'অজানা সাগর পার হতে', 'দক্ষিণের বায়ুস্রোতে', 'অনাদি প্রাণের যে বারতা', 'তব নব কিশলয়ে রেখে যায় কানে কানে কথা,--', 'তোমার অন্তরতম--', 'সে কথা জাগুক প্রাণে মম;--', 'আমার ভাবনা ভরি উঠুক বিকাশি', '"ভালোবাসি"।', 'তোমার ছায়ায় বসে বিপুল বিরহ মোরে ঘেরে;', 'বর্তমান মূহূর্তেরে', 'অবলুপ্ত করি দেয় কালহীনতায়।', 'জন্মান্তর হতে যেন লোকান্তরগত আঁখি চায়', 'মোর মুখে।', 'নিষ্কারণ দুখে', 'পাঠাইয়া দেয় মোর চেতনারে', 'সকল সীমার পারে।', 'দীর্ঘ অভিসারপথে সংগীতের সুর', 'তাহারে বহিয়া চলে দূর হতে দূর।', 'কোথায় পাথেয় পাবে তার', 'ক্ষুধা পিপাসার,', 'এ সত্য বাণীর তরে তাই সে উদাসী', '"ভালোবাসি"।', 'ভোর হয়েছিল যবে যুগান্তের রাতি', 'আলোকের রশ্মিগুলি খুঁজি সাথি', 'এ আদিম বাণী', 'করেছিল কানাকানি', 'গগনে গগনে।', 'নব সৃষ্টি যুগের লগনে', 'মহাপ্রাণ-সমুদ্রের কূল হতে কূলে', 'তরঙ্গ দিয়েছে তুলে', 'এ মন্ত্রবচন।', 'এই বাণী করেছে রচন', 'সুবর্ণকিরণ বর্ণে স্বপন-প্রতিমা', 'আমার বিরহাকাশে যেথা অস্তশিখরের সীমা।', 'অবসাদ-গোধূলির ধূলিজাল তারে', 'ঢাকিতে কি পারে?', 'নিবিড় সংহত করি এ-জন্মের সকল ভাবনা', 'সকল বেদনা', 'দিনান্তের অন্ধকারে মম', 'সন্ধ্যাতারা সম', 'শেষবাণী উঠুক উদ্ভাসি--', '"ভালোবাসি"।']
['আমার এই ছোটো কলসখানি', 'সারা সকাল পেতে রাখি', 'ঝরনাধারার নিচে।', 'বসে থাকি একটি ধারে', 'শেওলাঢাকা পিছল কালো পাথরটাতে।', 'ঘট ভরে যায় বারে বারে--', 'ফেনিয়ে ওঠে, ছাপিয়ে পড়ে কেবলি।', 'সবুজ দিয়ে মিনে-করা', 'শৈলশ্রেণীর নীল আকাশে', 'ঝর্ঝরানির শব্দ ওঠে দিনে রাতে।', 'ভোরের ঘুমে ডাক শোনে তার', 'গাঁয়ের মেয়েরা।', 'জলের শব্দ যায় পেরিয়ে', 'বেগনি রঙের বনের সীমানা,', 'পাহাড়তলির রাস্তা ছেড়ে', 'যেখানে ঐ হাটের মানুষ', 'ধীরে ধীরে উঠছে চড়াইপথে,', 'বলদ দুটোর পিঠে বোঝাই', 'শুকনো কাঠের আঁটি;', 'রুনুঝুনু ঘণ্টা গলায় বাঁধা।', 'ঝর্ঝরানি আকাশ ছাপিয়ে', 'ভাবনা আমার ভাসিয়ে নিয়ে কোথায় চলে', 'পথহারানো দূর বিদেশে।', 'রাঙা ছিল সকালবেলার প্রথম রোদের রং', 'উঠল সাদা হয়ে।', 'বক  উড়ে যায় পাহাড় পেরিয়ে।', 'বেলা হল ডাক পড়েছে ঘরে।', "ওরা আমায় রাগ ক'রে কয়", '"দেরি করলি কেন?"', 'চুপ করে সব শুনি;', 'ঘট ভরতে হয় না দেরি সবাই জানে,', 'উপচে-পড়া জলের কথা', 'বুঝবে না তো কেউ।']
['দেহের মধ্যে বন্দী প্রাণের ব্যাকুল চঞ্চলতা', 'দেহের দেহলীতে জাগায় দেহের অতীত কথা।', 'খাঁচার পাখি যে বাণী কয়', 'সে তো কেবল খাঁচারি নয়,', 'তারি মধ্যে করুণ ভাষায় সুদূর অগোচর', 'বিস্মরণের ছায়ায় আনে অরণ্য মর্মর।', 'চোখের দেখা নয় তো কেবল দেখারি জালবোনা', 'কোন্ অলক্ষ্যে ছাড়িয়ে সে যায় সকল দেখাশোনা।', 'শীতের রৌদ্রে মাঠের শেষে', 'দেশ-হারানো কোন্ সে দেশে', 'বসুন্ধরা তাকিয়ে থাকে নিমেষ-হারা চোখে', 'দিগ্বলয়ের ইঙ্গিত-লীন উধাও কল্পলোকে।', 'ভালোমন্দে বিকীর্ণ এই দীর্ঘ পথের বুকে', 'রাত্র-দিনের যাত্রা চলে কত দুঃখে সুখে।', 'পথের লক্ষ্য পথ-চলাতেই', 'শেষ হবে কি? আর কিছু নেই?', 'দিগন্তে যার স্বর্ণ লিখন, সংগীতের আহ্বান,', 'নিরর্থকের গহ্বরে তার হঠাৎ অবসান?', 'নানা ঋতুর ডাক পড়ে যেই মাটির গহন তলে', 'চৈত্রতাপে, মাঘের হিমে, শ্রাবণ বৃষ্টিজলে', 'স্বপ্ন দেখে বীজ সেখানে', 'অভাবিতের গভীর টানে,', 'অন্ধকারে এই যে ধেয়ান স্বপ্নে কি তার শেষ?', 'উষার আলোয় ফুলের প্রকাশ, নাই কি সে উদ্দেশ?']
['এই যে সবার সামান্য পথ, পায়ে হাঁটার গলি', 'সে পথ দিয়ে আমি চলি', 'সুখে দুঃখে লাভে ক্ষতিতে,', 'রাতের আঁধার দিনের জ্যোতিতে।', 'প্রতি তুচ্ছ মুহূর্তেরই আবর্জনা করি আমি জড়ো,', 'কারো চেয়ে নইকো অমি বড়ো।', 'চলতে পথে কখনো বা বিঁধছে কাঁটা পায়ে,', 'লাগছে ধুলো গায়ে;', 'দুর্বাসনার এলোমেলো হাওয়া,', 'তারি মধ্যে কতই চাওয়া পাওয়া,', 'কতই বা হারানো,', 'খেয়া ধরে ঘাটে আঘাটায়', 'নদী-পারানো।', 'এমনি করে দিন কেটেছে, হবে সে-দিন সারা', 'বেয়ে সর্বসাধারণের ধারা।', 'শুধাও যদি  সবশেষে তার রইল কী ধন বাকী,', 'স্পষ্ট ভাষায় বলতে পারি তা কি!', 'জানি, এমন নাই কিছু যা পড়বে কারো চোখে,', 'স্মরণ-বিস্মরণের দোলায় দুলবে বিশ্বলোকে।', 'নয় সে মানিক, নয় সে সোনা,--', 'যায় না তারে যাচাই করা, যায় না তারে গোনা।', 'এই দেখো-না শীতের রোদের দিনের স্বপ্নে বোনা', 'সেগুন বনে সবুজ-মেশা সোনা,', 'শজনে গাছে লাগল ফুলের রেশ,', 'হিমঝুরির হৈমন্তী পালা হয়েছে নিঃশেষ।', 'বেগনি  ছায়ার ছোঁওয়া-লাগা স্তব্ধ বটের শাখা', 'ঘোর রহস্যে ঢাকা।', 'ফলসা গাছের ঝরা পাতা গাছের তলা জুড়ে', 'হঠাৎ হাওয়ায় চমকে বেড়ায় উড়ে।', 'গোরুর গাড়ি মেঠো পথের তলে', "উড়তি ধুলোয় দিকের আঁচল ধূসর ক'রে চলে।", 'নীরবতার বুকের মধ্যখানে', 'দূর অজানার বিধুর বাঁশি ভৈরবী সুর আনে।', 'কাজভোলা এই দিন', 'নীল আকাশে পাখির মতো নিঃসীমে হয় নীল।', 'এরি মধ্যে আছি আমি,', 'সব হতে এই দামি।', 'কেননা আজ বুকের কাছে যায় না জানা,', 'আরেকটি সেই দোসর আমি উড়িয়ে চলে বিরাট তাহার ডানা', 'জগতে জগতে', 'অন্তবিহীন ইতিহাসের পথে।', 'এই যে আমার কুয়োতলার কাছে', 'সামান্য ঐ আমের গাছে', 'কখনো বা রৌদ্র খেলায়, কভু শ্রাবণধারা,', 'সারা বয়ষ থাকে আপনহারা', 'সাধারণ এই অরণ্যানীর সবুজ আবরণে,', 'মাঘের শেষে অকারণে', 'ক্ষণকালের গোপন মন্ত্রবলে', 'গভীর মাটির তলে', 'শিকরে তার শিহর লাগে,', 'শাখায় শাখায় হঠাৎ বাণী জাগে,--', '"আছি, আছি, এই যে আমি আছি।"', 'পুষ্পোচ্ছ্বাসে ধায় সে বাণী স্বর্গলোকের কাছাকাছি', 'দিকে দিগন্তরে।', 'চন্দ্র সূর্য তারার আলো তারে বরণ করে।', 'এমনি করেই মাঝে মাঝে সোনার কাঠি আনে', 'কভু প্রিয়ার মুগ্ধ চোখে, কভু কবির গানে--', 'অলস মনের শিয়রেতে কে সে অন্তর্যামী;', 'নিবিড় সত্যে জেগে ওঠে সামান্য এই আমি।', 'যে আমিরে ধূসর ছায়ায় প্রতিদিনের ভিড়ের মধ্যে দেখা', 'সেই আমিরে এক নিমেষের আলোয় দেখি একের মধ্যে একা।', 'সে-সব নিমেষ রয় কি না রয় কোনোখানে,', 'কেউ তাহাদের জানে বা না-ই জানে,', 'তবু তারা জীবনে মোর দেয় তো আনি', 'ক্ষণে ক্ষণে পরম বাণী', 'অনন্তকাল যাহা বাজে', 'বিশ্বচরাচরের মর্মমাঝে', '"আছি আমি আছি"--', 'যে বাণীতে উঠে নাচি', 'মহাগগন-সভাঙ্গনে আলোক-অপ্সরী', 'তারার মাল্য পরি।']
['নব বরষার দিন', 'বিশ্বলক্ষ্মী তুমি আজ নবীন গৌরবে সমাসীন', 'রিক্ত তপ্ত দিবসের নীরব প্রহরে', "ধরণীর দৈন্য 'পরে", 'ছিলে তপস্যায় রত', 'রুদ্রের চরণতলে নত।', 'উপবাসশীর্ণ তনু, পিঙ্গল জটিল কেশপাশ,', 'উত্তপ্ত নিঃশ্বাস।', 'দুঃখেরে করিলে দগ্ধ দুঃখেরি দহনে', 'অহনে অহনে;', 'শুষ্কেরে জ্বালায়ে তীব্র অগ্নিশিখারূপে', 'ভস্ম করি দিলে তারে তোমার পূজার পুণ্যধূপে।', 'কালোরে করিলে আলো,', 'নিস্তেজেরে করিলে তেজালো;', 'নির্মম ত্যাগের হোমানলে', 'সম্ভোগের আবর্জনা লুপ্ত হয়ে গেল পলে পলে।', 'অবশেষে দেখা দিল রুদ্রের উদার প্রসন্নতা', 'বিপুল দাক্ষিণ্যে অবনতা', 'উৎকণ্ঠিতা ধরণীর পানে।', 'নির্মল নবীন প্রাণে', 'অরণ্যানী', 'লভিল আপন বাণী।', 'দেবতার বর', 'মুহূর্তে আকাশ ঘিরি রচিল  সজল মেঘস্তর।', 'মরুবক্ষে তৃণরাজি', 'পেতে দিল আজি', 'শ্যাম আস্তরণ,', "নেমে এল তার'পরে সুন্দরের করুণ চরণ", 'সফল তপস্যা তব', 'জীর্ণতারে সমর্পিল রূপ অভিনব;মলিন দৈন্যের লজ্জা ঘুচাইয়া', 'নব ধারাজলে তারে স্নাত করি দিলে মুছাইয়া', 'কলঙ্কের গ্লানি;', 'দীপ্ততেজে নৈরাশ্যেরে হানি', 'উদ্বেল উৎসাহে', 'রিক্ত যত নদীপথ ভরি দিলে অমৃতপ্রবাহে।', 'জয় তব জয়', 'গুরুগুরু মেঘগর্জে ভরিয়া উঠিল বিশ্বময়।']
['হে যক্ষ তোমার প্রেম ছিল বদ্ধ কোরকের মতো,', 'একান্তে প্রেয়সী তব সঙ্গে যবে ছিল অনিয়ত', 'সংকীর্ণ ঘরের কোণে, আপন বেষ্টনে তুমি যবে', 'রুদ্ধ রেখেছিলে তারে দু-জনের নির্জন উৎসবে', 'সংসারের নিভৃত সীমায়, শ্রাবণের মেঘজাল', 'কৃপণের মতো যথা শশাঙ্কের রচে অন্তরাল', 'আপনার আলিঙ্গনে আপনি হারায়ে ফেলে তারে,', 'সম্পূর্ণ মহিমা তার দেখিতে পায় না একেবারে', 'অন্ধ মোহাবেশে। বর তুমি পেলে যবে প্রভুশাপে,', "সামীপ্যের বন্ধন ছিন্ন হ'ল, বিরহের দুঃখতাপে", "প্রেম হ'ল পূর্ণ বিকশিত; জানিল সে আপনারে", 'বিশ্বধরিত্রীর মাঝে। নির্বাধে তাহার চারিধারে', 'সন্ধ্যা অর্ঘ্য করে দান বৃষ্টিজলে সিক্ত বনযূথী', 'গন্ধের অঞ্জলি; নীপনিকুঞ্জের জানাল আকুতি', 'রেণুভারে মন্থর পবন। উঠে গেল যবনিকা', 'আত্মবিস্মৃতির, দেখা দিল দিকে দিগন্তরে লিখা', 'উদার বর্ষার বাণী, যাত্রামন্ত্র বিশ্বপথিকের', 'মেঘধ্বজে আঁকা, দিগ্বধূ-প্রাঙ্গণ হতে নির্ভীকের', 'শূন্যপথে অভিসার। আষাঢ়ের প্রথম দিবসে', 'দীক্ষা পেলে অশ্রুধৌত সৌম্য বিষাদের; নিত্যরসে', 'আপনি করিলে সৃষ্টি রূপসীর অপূর্ব মুরতি', 'অন্তহীন গরিমায় কান্তিময়ী। এক দিন ছিল সেই সতী', 'গৃহের সঙ্গিনী, তারে বসাইলে ছন্দশঙ্খ রবে', 'আলোক-আলোকদীপ্ত অলকার অমর গৌরবে', 'অনন্তের আনন্দ-মন্দিরে। প্রেম তব ছিল বাক্যহীন,', 'আজ সে পেয়েছে তার ভাষা, আজ তার রাত্রিদিন', 'সংগীত তরঙ্গে আন্দোলিত। তুমি আজ হলে কবি', 'মুক্ত তব দৃষ্টিপথে উদ্বারিত নিখিলের ছবি', 'শ্যামমেঘে স্নিগ্ধচ্ছায়া। বক্ষ ছাড়ি মর্মে অধ্যাসীনা', 'প্রিয়া তব ধ্যানোদ্ভবা লয়ে তার বিরহের বীণা।', 'অপরূপ রূপে রচি বিচ্ছেদের উন্মুক্ত প্রাঙ্গণে', 'তোমার প্রেমের সৃষ্টি উৎসর্গ করিলে বিশ্বজনে।']
['দুঃখ যেন জাল পেতেছে চারদিকে;', 'চেয়ে দেখি  যার দিকে', 'সবাই যেন দুর্গ্রহদের মন্ত্রণায়', 'গুমরে কাঁদে যন্ত্রণায়।', 'লাগছে মনে এই জীবনের মূল্য নেই,', 'আজকে দিনের চিত্তদাহের তুল্য নেই।', 'যেন এ দুখ অন্তহীন,', 'ঘরছাড়া মন ঘুরবে কেবল পন্থহীন।', 'এমন সময় অকস্মাৎ', 'মনের মধ্যে হানল চমক তড়িদ্ঘাত,', 'এক নিমেষেই ভাঙল আমার বন্ধ দ্বার,', 'ঘুচল হঠাৎ অন্ধকার।', 'সুদূর কালের দিগন্তলীন বাগবাদিনীর পেলেম সাড়া', 'শিরায় শিরায় লাগল নাড়া।', 'যুগান্তরের ভগ্নশেষে', 'ভিত্তিছায়ায় ছায়ামূর্তি মুক্তকেশে', 'বাজায় বীণা; পূর্বকালের কী আখ্যানে', 'উদার সুরের তানের তন্তু গাঁথছে গানে;', 'দুঃসহ কোন্ দারুণ দুখে স্মরণ-গাঁথা', 'করুণ গাথা;', 'দুর্দাম কোন্ সর্বনাশের ঝঞ্ঝাঘাতের', 'মৃত্যুমাতাল বজ্রপাতের', 'গর্জরবে', 'রক্তরঙিন যে-উৎসবে', 'রুদ্রদেবের ঘূর্ণিনৃত্যে উঠল মাতি', 'প্রলয়রাতি,', 'তাহারি ঘোর শঙ্কাকাঁপন বারে বারে', 'ঝংকারিয়া কাঁপছে বীণার তারে তারে।', 'জানিয়ে দিলে আমায়, অয়ি', 'অতীতকালের হৃদয়পদ্মে নিত্য-আসীন ছায়াময়ী,', 'আজকে দিনের সকল লজ্জা সকল গ্লানি', 'পাবে যখন তোমার বাণী,', 'বর্ষশতের ভাসান-খেলার নৌকা যবে', 'অদৃশ্যেতে মগ্ন হবে,', 'মর্মদহন দুঃখশিখা', 'হবে তখন জ্বলনবিহীন আখ্যায়িকা,', 'বাজবে তারা অসীম কালের নীরব গীতেশান্ত গভীর মাধুরীতে;', 'ব্যথার ক্ষত মিলিয়ে যাবে নবীন ঘাসে,', 'মিলিয়ে যাবে সুদূর যুগের শিশুর উচ্চহাসে।']
