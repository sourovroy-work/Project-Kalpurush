['গত বৎসরকার বসন্তের ফুল লইয়া এ বৎসরকার', 'বসন্তে মালা গাঁথিলাম।', 'যাঁহার নয়ন-কিরণে প্রতিদিন প্রভাতে এই ফুলগুলি', 'একটি একটি করিয়া ফুটিয়া উঠিত,', 'তাঁহারি চরণে ইহাদিগকে উৎসর্গ করিলাম।']
["ছবি ও গান নিয়ে আমার বলবার কথাটা বলে নিই। এটা বয়ঃসন্ধিকালের লেখা, শৈশব যৌবন যখন সবে মিলেছে। ভাষায় আছে ছেলেমানুষি, ভাবে এসেছে কৈশোর। তার পূর্বেকার অবস্থায় একটা বেদনা ছিল অনুদ্দিষ্ট, সে যেন প্রলাপ ব'কে আপনাকে শান্ত করতে চেয়েছে। এখন সেই বয়স যখন কামনা কেবল সুর খুঁজছে না, রূপ খুঁজতে বেরিয়েছে। কিন্তু আলো-আঁধারে রূপের আভাস পায়, স্পষ্ট করে কিছু পায় না। ছবি এঁকে তখন প্রত্যক্ষতার স্বাদ পাবার ইচ্ছা জেগেছে মনে কিন্তু ছবি আঁকবার হাত তৈরি হয় নি তো।", 'কবি সংসারের ভিতরে তখনও প্রবেশ করে নি, তখনও সে বাতায়নবাসী। দূর থেকে যার আভাস দেখে তার সঙ্গে নিজের মনের নেশা মিলিয়ে দেয়। এর কোনো-কোনোটা চোখে দেখা একটুকরো ছবি পেনসিলে আঁকা, রবারে ঘষে দেওয়া, আর কোনো-কোনোটা সম্পূর্ণ বানানো। মোটের উপরে অক্ষম ভাষার ব্যাকুলতায় সবগুলিতেই বানানো ভাব প্রকাশ পেয়েছে, সহজ হয় নি। কিন্তু সহজ হবার একটা চেষ্টা দেখা যায়। সেইজন্যে চলতি ভাষা আপন এলোমেলো পদক্ষেপে এর যেখানে-সেখানে প্রবেশ করেছে। আমার ভাষায় ও ছন্দে এই একটা মেলামেশা আরম্ভ হল। ছবি ও গান কড়ি ও কোমলের ভূমিকা করে দিলে।']
["আমার        প্রাণের 'পরে চলে গেল কে", 'বসন্তের বাতাসটুকুর মতো।', 'সে যে        ছুঁয়ে গেল নুয়ে গেল রে', 'ফুল          ফুটিয়ে গেল শত শত।', 'সে          চলে গেল, বলে গেল না,', 'সে          কোথায় গেল ফিরে এল না,', 'সে          যেতে যেতে চেয়ে গেল,', 'কী যেন গেয়ে গেল', 'তাই  আপন মনে বসে আছি', 'কুসুম-বনেতে।', 'সে       ঢেউয়ের মতো ভেসে গেছে,', 'চঁদের আলোর দেশে গেছে,', 'যেখান দিয়ে হেসে গেছে', 'হাসি তার রেখে গেছে রে।', 'মনে হল আঁখির কোণে', 'আমায় যেন ডেকে গেছে সে।', 'আমি        কোথায় যাব কোথায় যাব,', 'ভাবতেছি তাই একলা বসে।', 'সে       চাঁদের চোখে বুলিয়ে গেল', 'ঘুমের ঘোর।', 'সে    প্রাণের কোথা দুলিয়ে গেল', 'ফুলের ডোর।', 'সে    কুসুম-বনের উপর দিয়ে', 'কী কথা যে বলে গেল,', 'ফুলের গন্ধ পাগল হয়ে', 'সঙ্গে তারি চলে গেল।', 'হৃদয় আমার আকুল হল,', 'নয়ন আমার মুদে এল,', 'কোথা দিয়ে কোথায় গেল সে!']
['ওই  জানালার কাছে বসে আছে', 'করতলে রাখি মাথা।', 'তার   কোলে ফুল পড়ে রয়েছে,', 'সে যে  ভুলে গেছে মালা গাঁথা।', 'শুধু  ঝুরু ঝুরু বায়ু বহে যায়,', 'তার  কানে কানে কী যে কহে যায়,', 'তাই আধো শুয়ে আধো বসিয়ে', 'কত ভাবিতেছে আনমনে।', 'উড়ে উড়ে যায় চুল,', 'কোথাউড়ে    উড়ে পড়ে ফুল,', 'ঝুরু ঝুরু কাঁপে গাছপালা', 'সমুখের উপবনে।', 'অধরের কোণে হাসিটি', 'আধখানি মুখ ঢাকিয়া,', 'কাননের পানে চেয়ে আছে', 'আধমুকুলিত আঁখিয়া।', 'সুদূর স্বপন ভেসে ভেসে', 'চোখে এসে যেন লাগিছে,', 'ঘুমঘোরময় সুখের আবেশ', 'প্রাণের কোথায় জাগিছে।', 'চোখের উপরে মেঘ ভেসে যায়,', 'উড়ে উড়ে যায় পাখি,', 'সারাদিন ধরে বকুলের ফুল', 'ঝরে পড়ে থাকি থাকি।', 'মধুর আলস, মধুর আবেশ,', 'মধুর মুখের হাসিটি,', 'মধুর স্বপনে প্রাণের মাঝারে', 'বাজিছে মধুর বাঁশিটি।']
['আজ        একেলা বসিয়া, আকাশে চাহিয়া,', 'কী সাধ যেতেছে, মন!', 'বেলা চলে যায়-- আছিস কোথায়?', 'কোন্ স্বপনেতে নিমগন?', 'বসন্তবাতাসে আঁখি মুদে আসে,', 'মৃদু মৃদু বহে শ্বাস,', 'গায়ে এসে যেন এলায়ে পড়িছে', 'কুসুমের মৃদু বাস।', 'যেন       সুদূর নন্দনকাননবাসিনী,', 'সুখঘুমঘোরে মধুরহাসিনী,', 'অজানা প্রিয়ার ললিত পরশ', 'ভেসে ভেসে বহে যায়,', 'অতি    মৃদু মৃদু লাগে গায়।', 'বিস্মরণমোহে আঁধারে আলোকে', 'মনে পড়ে যেন তায়,', 'স্মৃতি-আশা-মাখা মৃদু সুখে দুখে', 'পুলকিয়া উঠে কায়।', 'ভ্রমি আমি যেন সুদূর কাননে,', 'সুদূর আকাশতলে,', 'আনমনে যেন গাহিয়া বেড়াই', 'সরযূর কলকলে।', 'গহন বনের কোথা হতে শুনি', 'বাঁশির স্বর-আভাস,', 'বনের হৃদয় বাজাইছে যেন', 'মরমের অভিলাষ।', 'বিভোর হৃদয়ে বুঝিতে পারি নে', 'কে গায় কিসের গান,', 'অজানা ফুলের সুরভি মাখানো', 'স্বরসুধা করি পান।', 'যেন রে কোথায় তরুর ছায়ায়', 'বসিয়া রূপসী বালা,', 'কুসুমশয়নে আধেক মগনা,', 'বাকল-বসনে আধেক মগনা,', 'সুখদুখগান গাহিছে শুইয়া', 'গাঁথিতে গাঁথিতে মালা।', 'ছায়ায় আলোকে, নিঝরের ধারে,', 'কোথা কোন্ গুপ্ত গুহার মাঝারে,', 'যেন হেথা হোথা কে কোথায় আছে', 'এখনি দেখিতে পাব--', 'যেন রে তাদের চরণের কাছে', 'বীণা লয়ে গান গাব।', 'শুনে শুনে তারা আনত নয়নে', 'হাসিবে মুচুকি হাসি,', 'শরমের আভা অধরে কপোলে', 'বেড়াইবে ভাসি ভাসি।', 'মাথায় বাঁধিয়া ফুলের মালা', 'বেড়াইব বনে বনে।', 'উড়িতেছে কেশ, উড়িতেছে বেশ,', 'উদাস পরান কোথা নিরুদ্দেশ,', 'হাতে লয়ে বাঁশি মুখে লয়ে হাসি,', 'ভ্রমিতেছি আনমনে।', 'চারি দিকে মোর বসন্ত হসিত,', 'যৌবনকুসুম প্রাণে বিকশিত,', "কুসুমের 'পরে ফেলিব চরণ", 'যৌবনমাধুরীভরে।', 'চারি দিকে মোর মাধবী মালতী', 'সৌরভে আকুল করে।', 'কেহ কি আমারে চাহিবে না?', 'কাছে এসে গান গাহিবে না?', 'পিপাসিত প্রাণে চাহি মুখপানে', 'কবে না প্রাণের আশা?', 'চাঁদের আলোতে দখিন বাতাসে', 'কুসুমকাননে বাঁধি বাহুপাশে', 'শরমে সোহাগে মৃদুমধুহাসে', 'জানাবে না ভালোবাসা?', 'আমার যৌবনকুসুমকাননে', 'ললিত চরণে বেড়াবে না?', 'আমার প্রাণের লতিকা-বাঁধন', 'চরণে তাহার জড়াবে না?', 'আমার প্রাণের কুসুম গাঁথিয়া', 'কেহ পরিবে না গলে?', 'তাই ভাবিতেছি আপনার মনে', 'বসিয়া তরুর তলে।']
['ঝিকিমিকি বেলা;', 'গাছের ছায়া কাঁপে জলে,', 'সোনার কিরণ করে খেলা।', "দুটিতে দোলার 'পরে দোলে রে,", 'দেখে      রবির আঁখি ভোলে রে।', 'গাছের ছায়া চারি দিকে আঁধার করে রেখেছে,', 'লতাগুলি আঁচল দিয়ে ঢেকেছে।', 'ফুল       ধীরে ধীরে মাথায় পড়ে,', 'পায়ে পড়ে, গায়ে পড়ে,', 'থেকে থেকে বাতাসেতে ঝুরু ঝুরু পাতা নড়ে।', 'নিরালা সকল ঠাঁই,', 'কোথাও সাড়া নাই,', 'শুধু    নদীটি বহে যায় বনের ছায়া দিয়ে,', 'বাতাস ছুঁয়ে যায় লতারে শিহরিয়ে।', 'দুটিতে বসে বসে দোলে,', 'বেলা      কোথায় গেল চলে।', 'হেরো, সুধামুখী মেয়ে', 'কী চাওয়া আছে চেয়ে', 'মুখানি থুয়ে তার বুকে।', 'কী মায়া মাখা চাঁদমুখে।হাতে তার কাঁকন দুগাছি,', 'কানেতে দুলিছে তার দুল,', 'হাসি-হাসি মুখখানি তার', 'ফুটেছে সাঁঝের জুঁই ফুল।', 'গলেতে বাহু বেঁধে', 'দুজনে কাছাকাছি--', 'দুলিছে এলো চুল,', 'দুলিছে মালাগাছি।', 'আঁধার ঘনাইল,', 'পাখিরা ঘুমাইল,', 'সোনার রবি-আলো আকাশে মিলাইল।', 'মেঘেরা কোথা গেল চলে,', 'দুজনে বসে বসে দোলে।', 'ঘেঁষে আসে বুকে বুকে,', 'মিলায়ে মুখে মুখে', 'বাহুতে বাঁধি বাহুপাশ,', 'সুধীরে বহিতেছে শ্বাস।', 'মাঝে মাঝে থেকে থেকে', 'আকাশেতে চেয়ে দেখে,', 'গাছের আড়ালে দুটি তারা।', 'প্রাণ কোথা উড়ে যায়,', 'সেই তারাপানে ধায়,', 'আকাশের মাঝে হয় হারা।', "পৃথিবী ছাড়িয়া যেন তা'রা", 'দুটিতে হয়েছে দুটি তারা।']
['একটি মেয়ে একেলা,', 'সাঁঝের বেলা,', 'মাঠ দিয়ে চলেছে।', 'চারি দিকে সোনার ধান ফলেছে।', 'ওর     মুখেতে পড়েছে সাঁঝের আভা,', 'চুলেতে করিছে ঝিকিমিকি।', 'কে জানে কী ভাবে মনে মনে', 'আনমনে চলে ধিকিধিকি।', 'পশ্চিমে সোনায় সোনাময়,', 'এত সোনা কে কোথা দেখেছে।', 'তারি মাঝে মলিন মেয়েটি', 'কে যেন রে এঁকে রেখেছে।', 'মুখখানি কেন গো অমন ধারা,', 'কোন্খানে হয়েছে পথহারা,', 'কারে যেন কী কথা শুধাবে,', 'শুধাইতে ভয়ে হয় সারা।', 'চরণ চলিতে বাধে বাধে,', 'শুধালে কথাটি নাহি কয়।', 'বড়ো বড়ো আকুল নয়নে', 'শুধু মুখপানে চেয়ে রয়।', 'নয়ন করিছে ছলছল,', 'এখনি পড়িবে যেন জল।', 'সাঁঝেতে নিরালা সব ঠাঁই,', 'মাঠে কোথাও জনপ্রাণী নাই--', 'দূরে অতি দূরে দেখা যায়,', 'মলিন সে সাঁঝের আলোতে', 'ছায়া ছায়া গাছপালাগুলি', 'মেশে মেশে মেঘের কোলেতে।', 'বড়ো তোর বাজিতেছে পায়,', 'আয় রে আমার কোলে আয়।', 'আ মরি জননী তোর কে,', 'বল্ রে কোথায় তোর ঘর।', 'তরাসে চাহিস কেন রে,', 'আমারে বাসিস কেন পর?']
['নবীন প্রভাত কনক-কিরণে', 'নীরবে দাঁড়ায়ে গাছপালা--', 'কাঁপে মৃদু মৃদু কী যেন আরামে,', 'বায়ু বহে যায় সুধা-ঢালা।', 'নীল আকাশেতে নারিকেল-তরু,', 'ধীরে ধীরে তার পাতা নড়ে--', 'প্রভাত আলোতে কুঁড়েঘরগুলি,', 'জলে ঢেউগুলি ওঠে পড়ে।', 'দুয়ারে বসিয়া তপনকিরণে', 'ছেলেরা মিলিয়া করে খেলা,', 'মনে হয় সবি কী যেন কাহিনী', 'শুনেছিনু কোন্ ছেলেবেলা।', 'প্রভাতে যেন রে ঘরের বাহিরে', 'সে কালের পানে চেয়ে আছি,', 'পুরাতন দিন হোথা হতে এসে', 'উড়িয়ে বেড়ায় কাছাকাছি।', 'ঘর-দ্বার সব মায়া-ছায়া-সম,', 'কাহিনীতে গাঁথা খেলা-ধূলি--', 'মধুর তপন, মধুর পবন,', 'ছবির মতন কুঁড়েগুলি।', 'কেহ বা দোলায় কেহ বা দোলে,', 'গাছতলে মিলে করে মেলা,', 'বাঁশি হাতে নিয়ে রাখাল বালক', 'কেহ নাচে-গায় করে খেলা।', 'এমনি যেন রে কেটে যায় দিন,', 'কারো যেন কোনো কাজ নাই,', 'অসম্ভব যেন সকলি সম্ভব--', 'পেতেছে যেন রে যাহা চাই।', 'কেবলি যেন রে প্রভাততপনে,', 'প্রভাতপবনে, প্রভাতস্বপনে', 'বিরামে কাটায়, আরামে ঘুমায়', 'গাছপালা বন, কুঁড়েগুলি।', 'কাহিনীতে ঘেরা ছোটো গ্রামখানি,', 'মায়াদেবীর মায়া-রাজধানী,', 'পৃথিবী-বাহিরে কলপনা-তীরে', 'করিছে যেন রে খেলা-ধূলি।']
['একটুখানি সোনার বিন্দু, একটুখানি মুখ,', 'একা একটি বনফুল ফোটে-ফোটে হয়েছে,', 'কচি কচি পাতার মাঝে মাথা থুয়ে রয়েছে।', 'চার দিকে তার গাছের ছায়া, চার দিকে তার নিষুতি-', 'চার দিকে তার ঝোপেঝাপে আঁধার দিয়ে ঢেকেছে,', 'বনের সে যে স্নেহের ধন আদরিণী মেয়ে,', 'তারে বুকের কাছে লুকিয়ে যেন রেখেছে।', 'একটুখানি রূপের হাসি আঁধারেতে ঘুমিয়ে আলা,', 'বনের স্নেহ শিয়রেতে জেগে আছে।', 'সুকুমার প্রাণটুকু তার কিছু যেন জানে না,', 'চোখে শুধু সুখের স্বপন লেগে আছে।', 'একটি যেন রবির কিরণ ভোরের বেলা বনের মাঝে', 'খেলাতেছিল নেচে নেচে,', 'নিরালাতে গাছের ছায়ে, আঁধারেতে শ্রান্তকায়ে', 'সে যেন ঘুমিয়ে পড়েছে।', 'বনদেবী করুণ-হিয়ে তারে যেন কুড়িয়ে নিয়ে', 'যতন করে আপন ঘরেতে।', "থুয়ে কোমল পাতার 'পরে মায়ের মতো স্নেহভরে", 'ছোঁয় তারে কোমল করেতে।', 'ধীরি ধীরি বাতাস গিয়ে আসে তারে দোলা দিয়ে,', 'চোখেতে চুমো খেয়ে যায়।', 'ঘুরে ফিরে আশেপাশে বার বার ফিরে আসে,', 'হাতটি বুলিয়ে দেয় গায়।', 'একলা পাখি গাছের শাখে কাছে তোর বসে থাকে,', 'সারা দুপুরবেলা শুধু ডাকে,', 'যেন তার আর কেহ নাই, সারা দিন একলাটি তাই', 'স্নেহভরে তোরে নিয়েই থাকে।', 'ও পাখির নাম জানি নে, কোথায় ছিল কে তা জানে,', 'রাতের বেলায় কোথায় চলে যায়,', 'দুপুরবেলা কাছে আসে- সারা দিন বসে পাশে', 'একটি শুধু আদরের গান গায়।', 'রাতে কত তারা ওঠে, ভোরের বেলা চলে যায়-', 'তোরে তো কেউ দেখে না,  জানে না।', 'এক কালে তুই ছিলি যেন ওদেরই ঘরের মেয়ে,', 'আজকে রে তুই অজানা অচেনা।', 'নিত্যি দেখি রাতের বেলা একটি শুধু জোনাই আসে,', 'আলো দিয়ে মুখপানে তোর চায়।', 'কে জানে সে কী যে করে! তারা-জন্মের কাহিনী তোর', 'কানে বুঝি স্বপন দিয়ে যায়।', 'ভোরের বেলা আলো এল, ডাকছে রে তোর নামটি ধরে,', 'আজকে তবে মুখখানি তোর তোল্,', 'আজকে তবে আঁখিটি তোর খোল্,', 'লতা জাগে, পাখি জাগে গায়ের কাছে বাতাস লাগে,', 'দেখি রে--ধীরে ধীরে দোল্ দোল্ দোল্।']
['ছেলেতে মেয়েতে করে খেলা', "ঘাসের 'পরে সাঁঝের বেলা।", 'ঘোর ঘোর গাছের তলে তলে,', 'ফাঁকায় পড়েছে মলিন আলো,', 'কোথাও যেন সোনার ছায়া ছায়া', 'কোথাও যেন আঁধার কালো কালো।', 'আকাশের ধারে ধারে ঘিরে,', 'বসেছে রাঙা মেঘের মেলা-', "শ্যামল ঘাসের 'পরে, সাঁঝে", 'আলো-আঁধারের মাঝে মাঝে,', 'ছেলেতে মেয়েতে করে খেলা।', 'ওরা যে কেন হেসে সারা,', 'কেন যে করে অমনধারা,', 'কেন যে লুটোপুটি,', 'কেন যে ছুটোছুটি,', 'কেন যে আহ্লাদে কুটিকুটি।', 'কেহ বা ঘাসে গড়ায়,', 'কেহ বা নেচে বেড়ায়,', 'সাঁঝের সোনা-আকাশে', 'হাসির সোনা ছড়ায়।', 'আঁখি দুটি নৃত্য করে,', "নাচে চুল পিঠের 'পরে,", 'হাসিগুলি চোখে মুখে লুকোচুরি খেলা করে।', 'যেন          মেঘের কাছে ছুটি পেয়ে', 'বিদ্যুতেরা এল ধেয়ে,', 'আনন্দে হল রে আপন-হারা।', 'ওদের        হাসি দেখে খেলা দেখে', 'আকাশের এক ধারে থেকে', 'মৃদু মৃদু হাসছে একটি তারা।', 'ঝাউগাছে পাতাটি নড়ে না,', 'কামিনীর পাপড়িটি পড়ে না।', 'আঁধার কাকের দল', 'সাঙ্গ করি কোলাহল', 'কালো কালো গাছের ছায়,', 'কে কোথায় মিশায়ে যায়--', 'আকাশেতে পাখিটি ওড়ে না।', 'সাড়াশব্দ কোথায় গেল,', 'নিঝুম হয়ে এল এল', 'গাছপালা বন গ্রামের আশেপাশে।', 'শুধু খেলার কোলাহল,', 'শিশুকন্ঠের কলকল,', 'হাসির ধ্বনি উঠেছে আকাশে।', 'কত আর খেলবি ও রে,', "নেচে নেচে হাতে ধ'রে", 'যে যায় ঘরে চলে আয় ঝাট্,', 'আঁধার হয়ে এল পথঘাট।', 'সন্ধ্যাদীপ জ্বলল ঘরে,', 'চেয়ে আছে তোদের তরে-', 'তোদের না হেরিলে মার কোলে', 'ঘরের প্রাণ কাঁদে সন্ধে হলে।']
['ঘুমিয়ে পড়েছে শিশুগুলি,', 'খেলাধুলা সব গেছে ভুলি।', 'ধীরে নিশীথের বায় আসে খোলা জানালায়,', 'ঘুম এনে দেয় আঁখিপাতে,', 'শয্যায় পায়ের কাছে খেলেনা ছড়ানো আছে,', 'ঘুমিয়েছে খেলাতে-খেলাতে।', 'এলিয়ে গিয়েছে দেহ, মুখে দেবতার স্নেহ', 'পড়েছে রে ছায়ার মতন,', 'কালো কালো চুল তার বাতাসেতে বার বার', 'উড়ে উড়ে ঢাকিছে বদন।', 'তারার আলোর মতো হাসিগুলি আসে কত,', 'আধো-খোলা অধরেতে তার', 'চুমো খেয়ে যায় কত বার।', 'সারা রাত স্নেহসুখে তারাগুলি চায় মুখে,', 'যেন তারা করে গলাগলি,', 'কত কী যে করে বলাবলি!', 'যেন তারা আঁচলেতে আঁধারে আলোতে গেঁথে', 'হাসিমাখা সুখের স্বপন,', "ধীরে ধীরে স্নেহভরে শিশুর প্রাণের 'পরে", 'একে একে করে বরিষন।', 'কাল যবে রবিকরে কাননেতে থরে থরে', 'ফুটে ফুটে উঠিবে কুসুম,', 'ওদোরো নয়নগুলি ফুটিয়া উঠিবে খুলি,', 'কোথায় মিলায়ে যাবে ঘুম।', 'প্রভাতের আলো জাগি যেন খেলাবার লাগি', 'ওদের জাগায়ে দিতে চায়,', 'আলোতে ছেলেতে ফুলে এক সাথে আঁখি খুলে', 'প্রভাতে পাখিতে গান গায়।']
['সে যখন বিদায় নিয়ে গেল,', 'তখন   নবমীর চাঁদ অস্তাচলে যায়।', 'গভীর রাতি নিঝুম চারি দিক,', 'আকাশেতে তারা অনিমিখ,', 'ধরণী নীরবে ঘুমায়।', 'হাত দুটি তার ধরে দুই হাতে', 'মুখের পানে চেয়ে সে রহিল,', 'কাননে বকুল তরুতলে', 'একটিও সে কথা না কহিল।', 'অধরে প্রাণের মলিন ছায়া,', 'চোখের জলে মলিন চাঁদের আলো,', "যাবার বেলা দুটি কথা ব'লে", 'বনপথ দিয়ে সে চলে গেল।', 'ঘন গাছের পাতার মাঝে      আঁধার পাখি গুটিয়ে পাখা,', 'তারি উপর চাঁদের আলো শুয়েছে,', 'ছায়াগুলি এলিয়ে দেহ              আঁচলখানি পেতে যেন', 'গাছের তলায় ঘুমিয়ে রয়েছে।', 'গভীর রাতে বাতাসটি নেই--          নিশীথে সরসীর জলে', 'কাঁপে না বনের কালো ছায়া,', 'ঘুম যেন ঘোমটা-পরা           বসে আছে ঝোপেঝাপে,', 'পড়ছে বসে কী যেন এক মায়া।', "চুপ ক'রে হেলে সে বকুল গাছে,", 'রমণী একেলা দাঁড়ায়ে আছে।', 'এলোথেলো চুলের মাঝে      বিষাদমাখা সে মুখখানি,', "চাঁদের আলো পড়েছে তার 'পরে।", 'পথের পানে চেয়ে ছিল,       পথের পানেই চেয়ে আছে,', 'পলক নাহি তিলেক কালের তরে।', 'গেল রে কে চলে গেল,            ধীরে ধীরে চলে গেল,', 'কী কথা সে বলে গেল হায়,', 'অতি দূর অশথের ছায়ে            মিশায়ে কে গেল রে,', 'রমণী দাঁড়ায়ে জোছনায়।', 'সীমাহীন জগতের মাঝে          আশা তার হারায়ে গেল,', 'আজি এই গভীরে নিশীথে,', 'শূন্য অন্ধকারখানি                          মলিন মুখশ্রী নিয়ে', 'দাঁড়িয়ে রহিল একভিতে।', 'পশ্চিমের আকাশসীমায়', 'চাঁদখানি অস্তে যায় যায়।', 'ছোটো ছোটো মেঘগুলি         সাদা সাদা পাখা তুলি', 'চলে যায় চাঁদের চুমো নিয়ে,', 'আঁধার গাছের ছায়                  ডুবু ডুবু জোছনায়', 'ম্লানমুখী রমণী দাঁড়িয়ে।']
['চেয়ে আছে আকাশের পানে', 'জোছনায় আঁচলটি পেতে,', 'যত আলো ছিল সে চাঁদের', 'সব যেন পড়েছে মুখেতে।', 'মুখে যেন গলে পড়ে চাঁদ,', 'চোখে যেন পড়িছে ঘুমিয়ে,', 'সুকোমল শিথিল আঁচলে', 'পড়ে আছে আরামে চুমিয়ে।', 'একটি মৃণাল-করে মাথা,', 'আরেকটি পড়ে আছে বুকে,', 'বাতাসটি বহে গিয়ে গায়', 'শিহরি উঠিছে অতি সুখে।', 'হেলে হেলে নুয়ে নুয়ে লতা', 'বাতাসেতে পায়ে এসে পড়ে,', 'বিস্ময়ে মুখের পানে চেয়ে', 'ফুলগুলি দুলে দুলে নড়ে।', 'অতি দূরে বাজে ধীরে বাঁশি,', 'অতি সুখে পরান উদাসী,', 'অধরেতে স্খলিতচরণা', 'মদিরহিল্লোলময়ী হাসি।', 'কে যেন রে চুমো খেয়ে তারে', 'চলে গেছে এই কিছু আগে;', 'চুমোটিরে বাঁধি ফুলহারে', 'অধরেতে হাসির মাঝারে,', 'চুমোতে চাঁদের চুমো দিয়ে', 'রেখেছে রে যতনে সোহাগে।', 'তাই সেই চুমোটিরে ঘিরে', 'হাসিগুলি সারা রাত জাগে।', 'কে যেন রে বসে তার কাছে', 'গুন গুন করে বলে গেছে', 'মধুমাখা বাণী কানে কানে।', 'পরানের কুসুমকারায়', 'কথাগুলি উড়িয়ে বেড়ায়,', 'বাহিরিতে পথ নাহি জানে।', 'অতি দূর বাঁশরির গানে', 'সে বাণী জড়িয়ে যেন গেছে,', 'অবিরত স্বপনের মতো', 'ঘুরিয়ে বেড়ায় কাছে কাছে।', "মুখে নিয়ে সেই কথা ক'টি", 'খেলা করে উলটি, পালটি,', 'আপনি আপন বাণী শুনে', 'শরমে সুখেতে হয় সারা।', 'কার মুখ পড়ে তার মনে,', 'কার হাসি লাগিছে নয়নে,', 'স্মৃতির মধুর ফুলবনে', 'কোথায় হয়েছে পথহারা!', 'চেয়ে তাই সুনীল আকাশে', 'মুখেতে চাঁদের আলো ভাসে,', 'অবসান-গান আশেপাশে', 'ভ্রমে যেন ভ্রমরের পারা।']
['পশ্চিমে ডুবেছে ইন্দু,              সম্মুখে উদার সিন্ধু,', 'শিরোপরি অনন্ত আকাশ,', 'লম্বমান জটাটুটে,                যোগিবর করপুটে', 'দেখিছেন সূর্যের প্রকাশ।', 'উলঙ্গ সুদীর্ঘকায়,                   বিশাল ললাট ভায়,', 'মুখে তাঁর শান্তির বিকাশ।', 'শূন্যে আঁখি চেয়ে আছে,          উদার বুকের কাছে', 'খেলা করে সমুদ্রবাতাস।', 'চৌদিকে দিগন্ত মুক্ত,               বিশ্বচরাচর সুপ্ত,', 'তারি মাঝে যোগী মহাকায়।', 'ভয়ে ভয়ে ঢেউগুলি             নিয়ে যায় পদধূলি,', 'ধীরে আসে, ধীরে চলে যায়।', 'মহা স্তব্ধ সব ঠাঁই,               বিশ্বে আর শব্দ নাই', 'কেবল সিন্ধুর মহা তান--', 'যেন সিন্ধু ভক্তিভরে              জলদগম্ভীর স্বরে', 'তপনের করে স্তবগান।', 'আজি সমুদ্রের কূলে,               নীরবে সমুদ্র দুলে', 'হৃদয়ের অতল গভীরে।', 'অনন্ত সে পারাবার                  ডুবাইছে চারি ধার,', 'ঢেউ লাগে জগতের তীরে।', 'যোগী যেন চিত্রে লিখা,            উঠিছে রবির শিখা', 'মুখে তারি পড়িছে কিরণ,', 'পশ্চাতে ব্যাপিয়া দিশি,            তামসী তাপসী নিশি', 'ধ্যান করে মুদিয়া নয়ন।', "শিবের জটার 'পরে                  যথা সুরধুনী ঝরে", 'তারাচূর্ণ রজতের স্রোতে,', 'তেমনি কিরণ লুটে                 সন্ন্যাসীর জটাজুটে', 'পূরব-আকাশ-সীমা হতে।', 'বিমল আলোক হেন            ব্রহ্মলোক হতে যেন', 'ঝরে তাঁর ললাটের কাছে,', 'মর্ত্যের তামসী নিশি        পশ্চাতে যেতেছে মিশি', 'নীরবে নিস্তব্ধ চেয়ে আছে।', 'সুদূর সমুদ্রনীরে                অসীম আঁধার-তীরে', 'একটুকু কনকের রেখা,', 'কী মহা রহস্যময়,                        সমুদ্রে অরুণোদয়', 'আভাসের মতো যায় দেখা।', 'চরাচর ব্যগ্র প্রাণে                     পুরবের পথ-পানে', 'নেহারিছে সমুদ্র অতল--', "দেখো চেয়ে মরি মরি,              কিরণ-মৃণাল 'পরি", 'জ্যোতির্ময় কনককমল।', 'দেখো চেয়ে দেখো পুবে           কিরণে গিয়েছে ডুবে', 'গগনের উদার ললাট--', 'সহসা সে ঋষিবর                আকাশে তুলিয়া কর', 'গাহিয়া উঠিল বেদ-পাঠ।']
['আপন মনে বেড়ায় গান গেয়ে,', 'গান          কেউ শোনে কেউ শোনে না।', 'ঘুরে বেড়ায় জগৎ-পানে চেয়ে,', 'তারে        কেউ দেখে কেউ দেখে না।', 'সে যেন      গানের মতো প্রাণের মতো শুধু', 'সৌরভের মতো উড়ছে বাতাসেতে,', 'আপনারে আপনি সে জানে না,', 'তবু          আপনাতে আপনি আছে মেতে।', 'হরষে তার পুলকিত গা,', 'ভাবের ভরে টলমল পা,', 'কে জানে      কোথায় যে সে যায়', 'আঁখি তার    দেখে কি দেখে না।', 'লতা তার গায়ে পড়ে,', 'ফুল তার পায়ে পড়ে,', "নদীর মুখে কুলু কুলু রা'।", "গায়ের কাছে বাতাস করে বা'।", 'সে শুধু চলে যায়,', 'মুখে কী বলে যায়,', 'বাতাস গলে যায় তা শুনে।', 'সুমুখে আঁখি রেখে', 'চলেছে কোথা যে কে', 'কিছু সে নাহি দেখে শোনে।', 'যেখান দিয়ে যায় সে চলে সেথায় যেন ঢেউ খেলে যায়,', 'বাতাস যেন আকুল হয়ে ওঠে,', 'ধরা যেন চরণ ছুঁয়ে শিউরে ওঠে শ্যামল দেহে', 'লতায় যেন কুসুম ফোটে ফোটে।', "বসন্ত তার সাড়া পেয়ে সখা ব'লে আসে ধেয়ে,", 'বনে যেন দুইটি বসন্ত।', 'দুই সখাতে ভেসে চলে যৌবনসাগরের জলে,', 'কোথাও যেন নাহি রে তার অন্ত।', 'আকাশ বলে "এসো এসো \', কানন বলে "বোসো বোসো \',', 'সবাই যেন নাম ধরে তার ডাকে।', 'হেসে যখন কয় সে কথা মূর্ছা যায় রে বনের লতা,', 'লুটিয়ে ভুঁয়ে চুপ করে সে থাকে।', 'বনের হরিণ কাছে আসে সাথে সাথে ফিরে পাশে', 'স্তব্ধ হয়ে দাঁড়ায় দেহছায়।', 'পায়ের কাছে পড়ে লুটি, বড়ো বড়ো নয়ন দুটি', 'তুলে তুলে মুখের পানে চায়।', 'আপনা-ভোলা সরল হাসি ঝরে পড়ছে রাশি রাশি,', 'আপনি যেন জানতে নাহি পায়।', 'লতা তারে আটকে রেখে তারি কাছে হাসতে শেখে,', 'হাসি যেন কুসুম হয়ে যায়।', 'গান গায় সে সাঁঝের বেলা, মেঘগুলি তাই ভুলে খেলা', 'নেমে আসতে চায় রে ধরা পানে,', 'একে একে সাঁঝের তারা গান শুনে তার অবাক-পারা', 'আর সবারে ডেকে ডেকে আনে।', 'আপনি মাতে আপন স্বরে, আর সবারে পাগল করে,', 'সাথে সাথে সবাই গাহে গান--', 'জগতের যা-কিছু আছে সব ফেলে দেয় পায়ের কাছে,', 'প্রাণের কাছে খুলে দেয় সে প্রাণ।', 'তোরাই শুধু শুনলি নে রে, কোথায় বসে রইলি যে রে,', 'দ্বারের কাছে গেল গেয়ে গেয়ে,', 'কেউ তাহারে দেখলি নে তো চেয়ে।', 'গাইতে গাইতে চলে গেল, কত দূর সে চলে গেল,', 'গানগুলি তার হারিয়ে গেল বনে,', 'দুয়ার দেওয়া তোদের পাষাণ-মনে।']
['বুঝি রে,', "চাঁদের কিরণ পান ক'রে ওর ঢুলু ঢুলু দুটি আঁখি,", 'কাছে ওর যেয়ো না,', 'কথাটি শুধায়ো না,', 'ফুলের গন্ধে মাতাল হয়ে বসে আছে একাকী।', 'ঘুমের মতো মেয়েগুলি', 'চোখের কাছে দুলি দুলি', 'বেড়ায় শুধু নূপুর রনরনি।', 'আধেক মুদি আঁখির পাতা,', 'কার সাথে যে কচ্ছে কথা,', 'শুনছে কাহার মৃদু মধুর ধ্বনি।', 'অতি সুদূর পরীর দেশে--', 'সেখান থেকে বাতাস এসে', 'কানের কাছে কাহিনী শুনায়।', 'কত কী যে মোহের মায়া,', 'কত কী যে আলোক ছায়া,', 'প্রাণের কাছে স্বপন ঘনায়।', 'কাছে ওর যেয়ো না,', 'কথাটি শুধায়ো না,', 'ঘুমের মেয়ে তরাস পেয়ে যাবে,', 'মৃদু প্রাণে প্রমাদ গণি', 'নূপুরগুলি রনরনি', 'চাঁদের আলোয় কোথায় কে লুকাবে।', 'চলো দূরে নদীর তীরে,', 'বসে সেথায় ধীরে ধীরে', 'একটি শুধু বাঁশরি বাজাও।', 'আকাশেতে হাসবে বিধু,', 'মধুকন্ঠে মৃদু মৃদু', 'একটি শুধু সুখেরই গান গাও।', 'দূর হতে আসিয়া কানে', 'পশিবে সে প্রাণের প্রাণে', 'স্বপনেতে স্বপন ঢালিয়ে।', 'ছায়াময়ী মেয়েগুলি', 'গানের স্রোতে দুলি দুলি,', 'বসে রবে গালে হাত দিয়ে।', 'গাহিতে গাহিতে তুমি বালা', 'গেঁথে রাখো মালতীর মালা।', 'ও যখন ঘুমাইবে, গলায় পরায়ে দিবে', 'স্বপনে মিশিবে ফুলবাস।', "ঘুমন্ত মুখের 'পরে চেয়ে থেকো প্রেমভরে", 'মুখেতে ফুটিবে মৃদু হাস।']
['একলা ঘরে বসে আছি, কেউ নেই কাছে,', 'সারাটা দিন মেঘ করে আছে।', 'সারাদিন বাদল হল,', 'সারাদিন বৃষ্টি পড়ে,', 'সারাদিন বইছে বাদল-বায়!', 'মেঘের ঘটা আকাশভরা,', 'চারি দিকে আঁধার-করা,', 'তড়িৎ-রেখা ঝলক মেরে যায়।', 'শ্যামল বনের শ্যামল শিরে', 'মেঘের ছায়া নেমেছে রে,', "মেঘের ছায়া কুঁড়েঘরের 'পরে,", 'ভাঙাচোরা পথের ধারে', 'ঘন বাঁশের বনের ধারে', 'মেঘের ছায়া ঘনিয়ে যেন ধরে।', 'বিজন ঘরে বাতায়নে', 'সারাটা দিন আপন মনে', 'বসে বসে বাইরে চেয়ে দেখি,', 'টুপুটুপু বৃষ্টি পড়ে,', 'পাতা হতে পাতায় ঝরে,', 'ডালে বসে ভেজে একটি পাখি।', "তালপুকুরে জলের 'পরে", 'বৃষ্টিবারি নেচে বেড়ায়,', 'ছেলেরা মেতে বেড়ায় জলে,', 'মেয়েগুলি কলসী নিয়ে', 'চলে আসে পথ দিয়ে,', 'আঁধারভরা গাছের তলে তলে!', 'কে জানে কী মনেতে আশ,', 'উঠছে ধীরে দীর্ঘনিশ্বাস,', 'বায়ু উঠে শ্বসিয়া শ্বসিয়া।', 'ডালপালা হা হা করে,', 'বৃষ্টিবিন্দু ঝরে পড়ে,', 'পাতা পড়ে খসিয়া খসিয়া।']
['শ্রাবণে গভীর নিশি              দিগ্বিদিক আছে মিশি', 'মেঘেতে মেঘেতে ঘন বাঁধা,', 'কোথা শশী কোথা তারা           মেঘারণ্যে পথহারা', 'আঁধারে আঁধারে সব আঁধা।', 'জ্বলন্ত বিদ্যুৎ-অহি                   ক্ষণে ক্ষণে রহি রহি', 'অন্ধকারে করিছে দংশন।', 'কুম্ভকর্ণ অন্ধকার                   নিদ্রা টুটি বার বার', 'উঠিতেছে করিয়া গর্জন।', 'শূন্যে যেন স্থান নাই,                 পরিপূর্ণ সব ঠাঁই,', 'সুকঠিন আঁধার চাপিয়া।', 'ঝড় বহে, মনে হয়              ও যেন রে ঝড় নয়,', 'অন্ধকার দুলিছে কাঁপিয়া।', 'মাঝে মাঝে থরথর              কোথা হতে মরমর', 'কেঁদে কেঁদে উঠিছে অরণ্য।', 'নিশীথসমুদ্র-মাঝে                 জলজন্তু-সম রাজে', 'নিশাচর যেন রে অগণ্য।', 'কে যেন রে মুহুর্মুহু        নিশ্বাস ফেলিছে হু হু,', 'হু হু করে কেঁদে কেঁদে ওঠে,', "সূদূর অরণ্যতলে            ডালপালা পায়ে দ'লে", 'আর্তনাদ করে যেন ছোটে।', 'এ অনন্ত অন্ধকারে     কে রে সে, খুঁজিছে কারে,', 'তন্ন তন্ন আকাশগহ্বর।', 'তারে নাহি দেখে কেহ,             শুধু শিহরায় দেহ', 'শুনি তার তীব্র কণ্ঠস্বর।', 'তুই কি রে নিশীথিনী             অন্ধকারে অনাথিনী', 'হারাইলি জগতেরে তোর?', "অনন্ত আকাশ-'পরি         ছুটিস রে হা হা করি,", 'আলোড়িয়া অন্ধকার ঘোর।', 'তাই কি রে থেকে থেকে      নাম ধরে ডেকে ডেকে', 'জগতেরে করিস আহ্বান।', 'শুনি আজি তোর স্বর             শিহরিত কলেবর,', 'কাঁদিয়া উঠিছে কার প্রাণ।', 'কে আজি রে তোর সাথে     ধরি তোর হাতে হাতে', 'খুঁজিতে চাহিছে যেন কারে।', 'মহাশূন্যে দাঁড়াইয়ে          প্রান্ত হতে প্রান্তে গিয়ে', 'কে চাহে কাঁদিতে অন্ধকারে!', "আঁধারেতে আঁখি ফুটে           ঝটিকার 'পরে ছুটে", 'তীক্ষ্নশিখা বিদ্যুৎ মাড়ায়ে', 'হু হু করি নিশ্বাসিয়া               চলে যাবে উদাসিয়া', 'কেশপাশ আকাশে ছড়ায়ে।', 'উলঙ্গিনী উন্মাদিনী                  ঝটিকার কণ্ঠ জিনি', 'তীব্র কণ্ঠে ডাকিবে তাহারে,', 'সে বিলাপ কেঁপে কেঁপে       বেড়াবে আকাশ ব্যেপে', 'ধ্বনিয়া অনন্ত অন্ধকারে।', 'ছিঁড়ি ছিঁড়ি কেশপাশ            কভু কান্না কভু হাস', "প্রাণ ভ'রে করিবে চীৎকার,", 'বজ্র-আলিঙ্গন দিয়ে              বুকে তোরে জড়াইয়ে', 'ছুটিতে গিয়েছে সাধ তার।']
['আজ কিছু করিব না আর,', 'সমুখেতে চেয়ে চেয়ে      গুন গুন গেয়ে গেয়ে', 'বসে বসে ভাবি এক বার।', 'আজি বহু দিন পরে          যেন সেই দ্বিপ্রহরে', 'সেদিনের বায়ু বহে যায়,', 'হা রে হা শৈশবমায়া,         অতীত প্রাণের ছায়া,', 'এখনো কি আছিস হেথায়?', 'এখনো কি থেকে থেকে     উঠিস রে ডেকে ডেকে,', 'সাড়া দিবে সে কি আর আছে?', 'যা ছিল তা আছে সেই,       আমি যে সে আমি নেই,', 'কেন রে আসিস মোর কাছে?', 'কেন রে পুরানো স্নেহে      পরানের শূন্য গেহে', 'দাঁড়ায়ে মুখের পানে চাস?', 'অভিমানে ছলছল              নয়নে কী কথা বল,', 'কেঁদে ওঠে হৃদয় উদাস।', 'আছিল যে আপনার সে বুঝি রে নাই আর,', 'সে বুঝি রে হয়ে গেছে পর,', 'তবু সে কেমন আছে,       শুধাতে আসিস কাছে,', 'দাঁড়ায়ে কাঁপিস থর্ থর্।', 'আয় রে আয় রে অয়ি,      শৈশবের স্মৃতিময়ী,', 'আয় তোর আপনার দেশে,', 'যে প্রাণ আছিল তোরি       তাহারি দুয়ার ধরি', 'কেন আজ ভিখারিনী, বেশে।', 'আগুসরি ধীরি ধীরি        বার বার চাস ফিরি,', 'সংশয়েতে চলে না চরণ,', 'ভয়ে ভয়ে মুখপানে       চাহিস আকুল প্রাণে,', 'ম্লান মুখে  না সরে বচন।', 'দেহে যেন নাহি বল,      চোখে পড়ে-পড়ে জল,', 'এলো চুলে, মলিন বসনে--', 'কথা কেহ বলে পাছে      ভয়ে না আসিস কাছে,', 'চেয়ে রোস আকুল নয়নে।', 'সেই ঘর সেই দ্বার        মনে পড়ে বার বার', 'কত যে করিলি খেলাধূলি,', 'খেলা ফেলে গেলি চলে,  কথাটি না গেলি বলে,', 'অভিমানে নয়ন আকুলি।', 'যেথা যা গেছিলি রেখে      ধুলায় গিয়েছে ঢেকে,', 'দেখ্ রে তেমনি আছে পড়ি,', 'সেই অশ্রু সেই গান           সেই হাসি অভিমান,', 'ধুলায় যেতেছে গড়াগড়ি।', 'তবে রে বারেক আয়     বোস হেথা পুনরায়,', 'ধুলিমাখা অতীতের মাঝে--', 'শূন্য গৃহ জনহীন          পড়ে আছে কত দিন,', 'আর হেথা বাঁশি নাহি বাজে।', 'কেন তবে আসিবি নে    কেন কাছে বসিবি নে', 'এখনো বাসিস যদি ভালো!', 'আয় রে ব্যাকুল প্রাণে     চাই দুঁহু মুখপানে,', 'গোধূলিতে নিব-নিব আলো।', 'নিবিছে সাঁঝের ভাতি,     আসিছে আঁধার রাতি', 'এখনি ছাইবে চারি ভিতে--', 'রজনীর অন্ধকারে           মরণসাগর-পারে', 'কেহ কারে নারিব দেখিতে।', 'আকাশের পানে চাই--    চন্দ্র নাই, তারা নাই,', 'একটু না বহিছে বাতাস,', 'শুধু দীর্ঘ দীর্ঘ নিশি        দুজনে আঁধারে মিশি', 'শুনিব দোঁহার দীর্ঘশ্বাস।', 'এক বার চেয়ে দেখি,      কোন্খানে আছে যে কী,', 'কোন্খানে করেছিনু খেলা,', 'শুকানো এ মালাগুলি       রাখি রে কণ্ঠেতে তুলি,', 'কখন চলিয়া যাবে বেলা।', 'আয় তবে আয় হেথা,      কোলে তোর রাখি মাথা,', 'কেশপাশে মুখ দে রে ঢেকে', 'বিন্দু বিন্দু ধীরে ধীরে        অশ্রু পড়ে অশ্রুনীরে,', 'নিশ্বাস উঠিছে থেকে থেকে।', 'সেই পুরাতন স্নেহে        হাতটি বুলাও দেহে,', 'মাথাটি বুকেতে তুলে রাখি--', 'কথা কও নাহি কও,        চোখে চোখে চেয়ে রও,', 'আঁখিতে ডুবিয়া যাক আঁখি।']
['তারা সেই     ধীরে ধীরে আসিত', 'মৃদু মৃদু হাসিত,', 'তাদের পড়েছে আজ মনে।', 'তারা           কথাটি কহিত না,', 'কাছেতে রহিত না,', 'চেয়ে রইত নয়নে নয়নে।', 'তারা           চলে যেত আনমনে,', 'বেড়াইত বনে বনে,', 'আনমনে গাহিত রে গান।', 'চুল থেকে ঝরে ঝরে', 'ফুলগুলি যেত পড়ে,', 'কেশপাশে ঢাকিত বয়ান।', 'কাছে আমি যাইতাম,', 'গানগুলি গাইতাম,', 'সাথে সাথে যাইতাম পিছু-', 'তারা যেন আনমনা,', 'শুনিত কি শুনিত না', 'বুঝিবারে নারিতাম কিছু।', 'কভু তারা থাকি থাকি', 'আনমনে শূন্য আঁখি,', 'চাহিয়া রহিত মুখপানে,', 'ভালো তারা বাসিত কি,', 'মৃদু হাসি হাসিত কি,', 'প্রাণে প্রাণ দিত কি, কে জানে!', 'গাঁথি ফুলে মালাগুলি', 'যেন তারা যেত ভুলি', 'পরাইতে আমার গলায়।', 'যেন যেতে যেতে ধীরে', 'চায় তারা ফিরে ফিরে', 'বকুলের গাছের তলায়।', 'যেন তারা ভালোবেসে', 'ডেকে যেত কাছে এসে,', 'চলে যেতে করিত রে মানা-', 'আমার তরুণ প্রাণে', 'তাদের হৃদয়খানি', 'আধো জানা আধেক অজানা।', 'কোথা চলে গেল তারা,', 'কোথা যেন পথহারা,', 'তাদের দেখি নে কেন আর!', 'কোথা সেই ছায়া-ছায়া', 'কিশোর-কল্পনা-মায়া,', 'মেঘমুখে হাসিটি উষার!', 'আলোতে ছায়াতে ঘেরা', 'জাগরণ স্বপনেরা', 'আশেপাশে করিত রে খেলা-', 'একে একে পলাইল,', 'শূন্যে যেন মিলাইল,', 'বাড়িতে লাগিল যত বেলা।']
['লতার লাবণ্য যেন              কচি কিশলয়ে ঘেরা,', 'সুকুমার প্রাণ তার মাধুরীতে ঢেকেছে-', 'কোমল মুকুলগুলি              চারি দিকে আকুলিত', 'তারি মাঝে প্রাণ যেন লুকিয়ে রেখেছে।', 'ওরে যেন ভালো করে দেখা যায় না,', 'আঁখি যেন ডুবে গিয়ে কূল পায় না।', "সাঁঝের আভা নেমে এল, জ্যোৎস্না পাশে ঘুমিয়ে প'ল,", 'ফুলের গন্ধ দেখতে এসেছে,', 'তারাগুলি ঘিরে বসেছে।', 'পুরবীরাগিণীগুলি             দূর হতে চলে আসে', 'ছুঁতে তারে হয় নাকো ভরসা-', 'কাছে কাছে ফিরে ফিরে      মুখপানে চায় তারা,', 'যেন তারা মধুময়ী দুরাশা।', 'ঘুমন্ত প্রাণেরে ঘিরে         স্বপ্নগুলি ঘুরে ফিরে', 'গাঁথে যেন আলোকের কুয়াশা,', 'ঢেকে তারে আছে কত,       চারি দিকে শত শত', 'অনিমিষ নয়নের পিয়াসা।', 'ওদের আড়াল থেকে        আবছায়া দেখা যায়', 'অতুলন প্রাণের বিকাশ,', 'সোনার মেঘের মাঝে          কচি উষা ফোটে ফোটে', 'পুরবেতে তাহারি আভাস।', 'আলোকবসনা যেন       আপনি সে ঢাকা আছে', 'আপনার রূপের মাঝার,', 'রেখা রেখা হাসিগুলি            আশেপাশে চমকিয়ে', 'রূপেতেই লুকায় আবার।', 'আঁখির আলোক-ছায়া        আঁখিরে রয়েছে ঘিরে,', 'তারি মাঝে দৃষ্টি পথহারা,', 'যেথা চলে স্বর্গ হতে            অবিরাম পড়ে যেন', 'লাবণ্যের পুষ্পবারিধারা।', 'ধরণীরে ছুঁয়ে যেন             পা দুখানি ভেসে যায়,', 'কুসুমের স্রোত বহে যায়,', 'কুসুমেরে ফেলে রেখে            খেলাধুলা ভুলে গিয়ে', 'মায়ামুগ্ধ বসন্তের বায়।', 'ওরে কিছু শুধাইলে               বুঝি রে নয়ন মেলি', 'দুদণ্ড নীরবে চেয়ে রবে,', 'অতুল অধর দুটি                ঈষৎ টুটিয়ে বুঝি', 'অতি ধীরে দুটি কথা কবে।', 'আমি কি বুঝি সে ভাষা         শুনিতে কি পাব বাণী', 'সে যেন কিসের প্রতিধ্বনি,', 'মধুর মোহের মতো                 যেমনি ছুঁইবে প্রাণ', 'ঘুমায়ে সে পড়িবে অমনি।', 'হৃদয়ের দূর হতে            সে যেন রে কথা কয়', 'তাই তার অতি মৃদুস্বর,', 'বায়ুর হিল্লোলে তাই            আকুল কুমুদ-সম', 'কথাগুলি কাঁপে থর থর।', 'কে তুমি গো উষাময়ী,         আপন কিরণ দিয়ে', 'আপনারে করেছ গোপন,', 'রূপের সাগর-মাঝে            কোথা তুমি ডুবে আছ', 'একাকিনী লক্ষ্মীর মতন!', 'ধীরে ধীরে ওঠো দেখি,         একবার চেয়ে দেখি', 'স্বর্ণজ্যোতি-কমল-আসন,', 'সুনীল সলিল হতে              ধীরে ধীরে উঠে যথা', 'প্রভাতের বিমল কিরণ।', 'সৌন্দর্যকোরক টুটে            এস গো বাহির হয়ে', 'অনুপম সৌরভের প্রায়,', 'আমি তাহে ডুবে যাব           সাথে সাথে বহে যাব', 'উদাসীন বসন্তের বায়।']
['হাসিতে ভরিয়ে গেছে হাসিমুখখানি--', 'প্রভাতে ফুলের বনে        দাঁড়ায়ে আপন মনে,', 'মরি মরি, মুখে নাই বাণী।', 'প্রভাতকিরণগুলি            চৌদিকে যেতেছে খুলি', 'যেন শুভ্র কমলের দল,', 'আপন মহিমা লয়ে            তারি মাঝে দাঁড়াইয়ে', 'কে তুই করুণাময়ী বল্।', 'স্নিগ্ধ ওই দুনয়ানে        চাহিলে মুখের পানে', 'সুধাময়ী শান্তি প্রাণে জাগে--', 'শুনি যেন স্নেহবাণী,           কোমল ও হাতখানি', 'প্রাণের গায়েতে যেন লাগে।', 'তোরে যেন চিনিতাম,          তোর কাছে শুনিতাম', 'কত কী কাহিনী সন্ধেবেলা,', 'যেন মনে নাই কবে              কাছে বসি মোরা সবে', 'তোর কাছে করিতাম খেলা।', 'অতি ধীরে তোর পাশে         প্রভাতের বায়ু আসে,', 'যেন ছোটো ভাইটির প্রায়,', 'যেন তোর স্নেহ পেয়ে         তোর মুখপানে চেয়ে', 'আবার সে খেলাইতে যায়।', 'অমিয়-মাধুরী মাখি             চেয়ে আছে দুটি আঁখি,', 'জগতের প্রাণ জুড়াইছে,', 'ফুলেরা আমোদে মেতে       হেলে দুলে বাতাসেতে', 'আঁখি হতে স্নেহ কুড়াইছে।', 'কী যেন জান গো ভাষা,    কী যেন দিতেছ আশা,', 'আঁখি দিয়ে পরান উথলে--', 'চারি দিকে ফুলগুলি                 কচি কচি বাহু তুলি', '"কোলে নাও\' "কোলে নাও\' বলে।', 'কারে যেন কাছে ডাক,             যেথা তুমি বসে থাক', 'তার চারি দিকে থাক তুমি--', 'তোমার আপনা দিয়ে              হাসিময়ী শান্তি দিয়ে', 'পূর্ণ কর চরাচরভূমি।', 'তোমাতে পুরেছে বন,                 পূর্ণ হল সমীরণ,', 'তোমাতে পুরেছে লতাপাতা।', 'ফুল দূরে থেকে চায়--               তোমার পরশ পায়,', 'লুটায় তোমার কোলে মাথা।', 'তোমার প্রাণের বিভা           চৌদিকে দুলিছে কি বা', 'প্রভাতের আলোকহিল্লোলে,', 'আজিকে প্রভাতে এ কী        স্নেহের প্রতিমা দেখি,', 'বসে আছ জগতের কোলে!', 'কেহ মুখ চেয়ে থাকে,      কেহ তোরে কাছে ডাকে', 'কেহ তোর কোলে খেলা করে।', 'তুমি শুধু স্তব্ধ হয়ে              একটি কথা না কয়ে', 'চেয়ে আছ আনন্দের ভরে।', 'ওই যে তোমার কাছে        সকলে দাঁড়িয়ে আছে', 'ওরা মোর আপনার লোক,', 'ওরাও আমারি মতো      তোর স্নেহে আছে রত', 'জুঁই বেলা বকুল অশোক।', 'বড়ো সাধ যায় তোরে         ফুল হয়ে থাকি ঘিরে', 'কাননে ফুলের সাথে মিশে', 'নয়ন-কিরণে তোর           দুলিবে পরান মোর,', 'সুবাস ছুটিবে দিশে দিশে।', 'তোমার হাসিটি লয়ে        হরষে আকুল হয়ে', 'খেলা করে প্রভাতের আলো', 'হাসিতে আলোটি পড়ে,    আলোতে হাসিটি পড়ে,', 'প্রভাত মধুর হয়ে গেল।', 'পরশি তোমার কায়               মধুর প্রভাত-বায়,', 'মধুময় কুসুমের বাস--', 'ওই দৃষ্টিসুধা দাও,                 এই দিক-পানে চাও,', 'প্রাণে হোক প্রভাত বিকাশ।']
['শুনেছি আমারে ভালো লাগে না,', 'নাই-বা লাগিল তোর,', 'কঠিন বাঁধনে চরণ বেড়িয়া', 'চিরকাল তোরে রব আঁকড়িয়া', 'লৌহশৃঙ্খলের ডোর।', 'তুই তো আমার বন্দী অভাগিনী', 'বাঁধিয়াছি কারাগারে,', 'প্রাণের শৃঙ্খল দিয়েছি প্রাণেতে', 'দেখি কে খুলিতে পারে।', 'জগৎ-মাঝারে যেথায় বেড়াবি,', 'যেথায় বসিবি, যেথায় দাঁড়াবি,', 'কি বসন্ত শীতে দিবসে নিশীথে', 'সাথে সাথে তোর থাকিবে বাজিতে', 'এ পাষাণ প্রাণ অনন্ত শৃঙ্খল', "চরণ জড়ায়ে ধ'রে।", 'এক বার তোরে দেখেছি যখন', 'কেমনে এড়াবি মোরে।', 'চাও নাই চাও, ডাক নাই ডাক,', 'কাছেতে আমার থাক নাই থাক,', 'যাব সাথে সাথে, রব পায় পায়,', 'রব গায় গায় মিশি--', 'এ বিষাদ ঘোর, এ আঁধার মুখ,', 'হতাশ নিশ্বাস, এই ভাঙা বুক,', 'ভাঙা বাদ্য-সম বাজিবে কেবল', 'সাথে সাথে দিবানিশি।', 'অনন্ত কালের সঙ্গী আমি তোর', 'আমি যে রে তোর ছায়া--', 'কিবা সে রোদনে কিবা সে হাসিতে,', 'দেখিতে পাইবি কখনো পাশেতে,', 'কখনো সমুখে কখনো পশ্চাতে,', 'আমার আঁধার কায়া।', 'গভীর নিশীথে একাকী যখন', 'বসিয়া মলিন প্রাণে,', 'চমকি উঠিয়া দেখিবি তরাসে', 'আমিও রয়েছি বসে তোর পাশে', 'চেয়ে তোর মুখপানে।', 'যে দিকেই তুই ফিরাবি বয়ান', 'সেই দিকে আমি ফিরাব নয়ান,', 'যে দিকে চাহিবি আকাশে আমার', 'আঁধার মুরতি আঁকা--', 'সকলি পড়িবে আমার আড়ালে,', 'জগৎ পড়িবে ঢাকা।', 'দুঃস্বপ্নের মতো, দুর্ভাবনা-সম,', 'তোমারে রহিব ঘিরে--', 'দিবস-রজনী এ মুখ দেখিব', 'তোমার নয়ননীরে।', 'বিশীর্ণ-কঙ্কাল চিরভিক্ষা-সম', 'দাঁড়ায়ে সম্মুখে তোর', '"দাও দাও\' বলে কেবলি ডাকিব', 'ফেলিব নয়নলোর।', 'কেবলি সাধিব, কেবলি কাঁদিব,', 'কেবলি ফেলিব শ্বাস--', 'কানের কাছেতে প্রাণের কাছেতে', 'করিব রে হা-হুতাশ।', 'মোর এক নাম কেবলি বসিয়া', 'জপিব কানেতে তব,', 'কাঁটার মতন দিবস রজনী', 'পায়েতে বিঁধিয়ে রব।', 'পূর্বজনমের অভিশাপ-সম', 'রব আমি কাছে কাছে,', 'ভাবী জনমের অদৃষ্টের মতো', 'বেড়াইব পাছে পাছে।', 'ঢালিয়া আমার প্রাণের আঁধার', 'বেড়িয়া রাখিব তোর চারি ধার', 'নিশীথ রচনা করি।', 'কাছেতে দাঁড়ায়ে প্রেতের মতন', 'শুধু দুটি প্রাণী করিব যাপন', 'অনন্ত সে বিভাবরী।', 'যেন রে অকূল সাগর-মাঝারে', 'ডুবেছে জগৎ-তরী--', 'তারি মাঝে শুধু মোরা দুটি প্রাণী', 'রয়েছি জড়ায়ে তোর বাহুখানি,', 'যুঝিস ছাড়াতে, ছাড়িব না তবু', "সে মহাসমুদ্র-'পরি।", 'পলে পলে তোর দেহ হয় ক্ষীণ,', 'পলে পলে তোর বাহু বলহীন,', 'দুজনে অনন্তে ডুবি নিশিদিন--', 'তবু আছি তোরে ধরি।', 'রোগের মতন বাঁধিব তোমারে', 'নিদারুণ আলিঙ্গনে--', 'মোর যাতনায় হইবি অধীর,', 'আমারি অনলে দহিবে শরীর,', 'অবিরাম শুধু আমি ছাড়া আর', 'কিছু না রহিবে মনে।', 'গভীর নিশীথে জাগিয়া উঠিয়া', 'সহসা দেখিবি কাছে,', 'আড়ষ্ট কঠিন মৃত দেহ মোর', 'তোর পাশে শুয়ে আছে।', 'ঘুমাবি যখন স্বপন দেখিবি,', 'কেবল দেখিবি মোরে,', 'এই অনিমেষ তৃষাতুর আঁখি', 'চাহিয়া দেখিছে তোরে।', 'নিশীথে বসিয়া থেকে থেকে তুই', 'শুনিবি আঁধারঘোরে,', 'কোথা হতে এক কাতর উন্মাদ', 'ডাকে তোর নাম ধরে।', 'সুবিজন পথে চলিতে চলিতে', 'সহসা সভয় গণি,', 'সাঁঝের আঁধারে শুনিতে পাইবি', 'আমার হাসির ধ্বনি।', 'হেরো অন্ধকার মরুময়ী নিশা--', 'আমার পরান হারায়েছে দিশা,', 'অনন্ত এ ক্ষুধা অনন্ত এ তৃষা', 'করিতেছে হাহাকার।', 'আজিকে যখন পেয়েছি রে তোরে', 'এ চিরযামিনী ছাড়িব কী করে।', 'এ ঘোর পিপাসা যুগ-যুগান্তরে', 'মিটিবে কি কভু আর।', 'বুকের ভিতরে ছুরির মতন,', 'মনের মাঝারে বিষের মতন,', 'রোগের মতন, শোকের মতন', 'রব আমি অনিবার।', 'জীবনের পিছে মরণ দাঁড়ায়ে,', 'আশার পশ্চাতে ভয়--', 'ডাকিনীর মতো রজনী ভ্রমিছে', 'চিরদিন ধরে দিবসের পিছে', 'সমস্ত ধরণীময়।', 'যেথায় আলোক সেইখানে ছায়া', 'এই তো নিয়ম ভবে,', 'ও রূপের কাছে চিরদিন তাই', 'এ ক্ষুধা জাগিয়া রবে!']
['হেরো ওই বাড়িতেছে বেলা,', 'বসে আমি রয়েছি একেলা।', 'ওই হোথা যায় দেখা,     সুদূরে বনের রেখা', 'মিশেছে আকাশনীলিমায়।', 'দিক হতে দিগন্তরে        মাঠ শুধু ধূ ধূ করে,', 'বায়ু কোথা বহে চলে যায়।', 'সুদূর মাঠের পারে         গ্রামখানি এক ধারে', 'গাছ দিয়ে ছায়া দিয়ে ঘেরা।', 'কাননের গায়ে যেন       ছায়াখানি বুলাইয়া', 'ভেসে চলে কোথায় মেঘেরা।', 'মধুর উদাস প্রাণে চাই    চারি দিক পানে,', 'স্তব্ধ সব ছবির মতন।', 'সব যেন চারিধারে অবশ আলস-ভারে', 'স্বর্ণময় মায়ায় মগন।', 'গ্রামখানি, মাঠখানি,      উঁচুনিচু পথখানি,', 'দু-একটি গাছ মাঝে মাঝে,', 'আকাশ-সমুদ্রে-ঘেরা       সুবর্ণ দ্বীপের পারা', 'কোথা যেন সুদূরে বিরাজে।', 'কনকলাবণ্য লয়ে          যেন অভিভূত হয়ে', 'আপনাতে আপনি ঘুমায়,', 'নিঝুম পাদপ-লতা,        শ্রান্তকায় নীরবতা', 'শুয়ে আছে গাছের ছায়ায়।', 'শুধু অতি মৃদু স্বরে         গুন গুন গান করে', 'যেন সব ঘুমন্ত ভ্রমর,', 'যেন মধু খেতে খেতে       ঘুমিয়েছে কুসুমেতে', 'মরিয়া এসেছে কণ্ঠস্বর।', 'নীল শূন্যে ছবি আঁকা         রবির কিরণ মাখা,', 'সেথা যেন বাস করিতেছি।', 'জীবনের আধখানি             যেন ভুলে গেছি আমি,', 'কোথা যেন ফেলিয়ে এসেছি।', 'আনমনে ধীরি ধীরি            বেড়াইতেছি ফিরি ফিরি', 'ঘুমঘোর ছায়ায় ছায়ায়--', 'কোথা যাব কোথা যাই         সে কথা যে মনে নাই,', 'ভুলে আছি মধুর মায়ায়।', 'মধুর বাতাসে আজি           যেন রে উঠিছে বাজি', 'পরানের ঘুমন্ত বীণাটি,', 'ভালোবাসা আজি কেন        সঙ্গীহারা পাখি যেন', 'বসিয়া গাহিছে একেলাটি।', 'কে জানে কাহারে চায়,      প্রাণ যেন উভরায়', 'ডাকে কারে "এসো এসো\' ব\'লে,', 'কাছে কারে পেতে চায়,      সব তারে দিতে চায়,', 'মাথাটি রাখিতে চায় কোলে।', 'স্তব্ধ তরুতলে গিয়া            পা দুখানি ছড়াইয়া', 'নিমগন মধুময় মোহে,', 'আনমনে গান গেয়ে              দূর শূন্যপানে চেয়ে', 'ঘুমায়ে পড়িতে চায় দোঁহে।', 'দূর মরীচিকা-সম                ওই বন-উপবন,', 'ওরি মাঝে পরান উদাসী--', 'বিজন বকুলতলে               পল্লবের মরমরে', 'নাম ধরে বাজাইছে বাঁশি।', 'সে যেন কোথায় আছে,        সুদূর বনের পাছে', 'কত নদী-সমুদ্রের পারে,', 'নিভৃত নির্ঝর-তীরে লতায় পাতায় ঘিরে', 'বসে আছে নিকুঞ্জ-আঁধারে।', 'সাধ যায় বাঁশি করে            বন হতে বনান্তরে', 'চলে যাই আপনার মনে,', 'কুসুমিত নদীতীরে            বেড়াইব ফিরে ফিরে', 'কে জানে কাহার অন্বেষণে।', 'সহসা দেখিব তারে,           নিমেষেই একেবারে', 'প্রাণে প্রাণে হইবে মিলন,', 'এই মরীচিকা-দেশে           দুজনে বাসরবেশে', 'ছায়ারাজ্যে করিব ভ্রমণ।', 'বাঁধিবে সে বাহুপাশে,         চোখে তার স্বপ্ন ভাসে,', 'মুখে তার হাসির মুকুল--', 'কে জানে বুকের কাছে        আঁচল আছে না আছে,', 'পিঠেতে পড়েছে এলো চুল।', 'মুখে আধখানি কথা,         চোখে আধখানি কথা,', 'আধখানি হাসিতে জড়ানো', 'দুজনেতে চলে যাই,         কে জানে কোথায় যাই--', 'পদতলে কুসুম ছড়ানো।', 'বুঝি রে এমনি বেলা         ছায়ায় করিত খেলা', 'তপোবনে ঋষিবালিকারা,', 'পরিয়া বাকলবাস,            মুখেতে বিমল হাস,', 'বনে বনে বেড়াইত তারা।', 'হরিণশিশুরা এসে            কাছেতে বসিত ঘেঁষে,', 'মালিনী বহিত পদতলে--', 'দু-চারি সখীতে মেলি       কথা কয় হাসি খেলি', 'তরুতলে বসি কুতূহলে।', 'কারো কোলে কারো মাথা,     সরল প্রাণের কথা', 'নিরালায় কহে প্রাণ খুলি--', 'লুকিয়ে গাছের আড়ে           সাধ যায় শুনিবারে', 'কী কথা কহিছে মেয়েগুলি।', 'লতার পাতার মাঝে,           ঘাসের ফুলের মাঝে', 'হরিণশিশুর সাথে মিলি,', 'অঙ্গে আভরণ নাই,              বাকল-বসন পরি', 'রূপগুলি বেড়াইছে খেলি।', 'ওই দূর বনছায়া            ও যে কী জানে রে মায়া,', 'ও যেন রে রেখেছে লুকায়ে--', 'সেই স্নিগ্ধ তপোবন,     চিরফুল্ল তরুগণ,', 'হরিণশাবক তরুছায়ে।', 'হোথায় মালিনী নদী       বহে যেন নিরবধি,', 'ঋষিকন্যা কুটিরের মাঝে--', 'কভু বসি তরুতলে       স্নেহে তারে ভাই বলে,', 'ফুলটি ঝরিলে ব্যথা বাজে।', 'কত ছবি মনে আসে,     পরানের আশেপাশে', 'কল্পনা কত যে করে খেলা--', 'বাতাস লাগায়ে গায়ে      বসিয়া তরুর ছায়ে', 'কেমনে কাটিয়া যায় বেলা।']
['যাই যাই ডুবে যাই--', 'আরো আরো ডুবে যাই,', 'বিহ্বল অবশ অচেতন।', 'কোন্ খানে, কোন্ দূরে,', 'নিশীথের কোন্ মাঝে,', 'কোথা হয়ে যাই নিমগন।', 'হে ধরণী, পদতলে', 'দিয়ো না দিয়ো না বাধা,', 'দাও মোরে দাও ছেড়ে দাও--', 'অনন্ত দিবস-নিশি', 'এমনি ডুবিতে থাকি,', 'তোমরা সুদূরে চলে যাও।', 'এ কী রে উদার জ্যোৎস্না', 'এ কী রে গভীর নিশি', 'দিশে দিশে স্তব্ধতা বিস্তারি!', 'আঁখি দুটি মুদে আমি', 'কোথা আছি কোথা গেছি', 'কিছু যেন বুঝিতে না পারি।', 'দেখি দেখি আরো দেখি,', 'অসীম উদার শূন্যে', 'আরো দূরে আরো দূরে যাই--', 'দেখি আজ এ অনন্তে', 'আপনা হারায়ে ফেলে', 'আর যেন খুঁজিয়া না পাই।', 'তোমরা চাহিয়া থাকো', 'জোছনা অমৃত-পানে', 'বিহ্বল বিলীন তারাগুলি।', 'অপার দিগন্ত ওগো,', "থাক এ মাথার 'পরে", 'দুই দিকে দুই পাখা তুলি।', 'গান নাই, কথা নাই,', 'শব্দ নাই, স্পর্শ নাই,', 'নাই ঘুম, নাই জাগরণ।', 'কোথা কিছু নাহি জাগে,', 'সর্বাঙ্গে জোছনা লাগে,', 'সর্বাঙ্গ পুলকে অচেতন।', 'অসীমে সুনীলে শূন্যে', 'বিশ্ব কোথা ভেসে গেছে', 'তারে যেন দেখা নাহি যায়--', 'নিশীথের মাঝে শুধু', 'মহান্ একাকী আমি', 'অতলেতে ডুবি রে কোথায়।', 'গাও বিশ্ব গাও তুমি', 'সুদূর অদৃশ্য হতে', 'গাও তব নাবিকের গান--', 'শত লক্ষ যাত্রী লয়ে', 'কোথায় যেতেছ তুমি', 'তাই ভাবি মুদিয়া নয়ান।', 'অনন্ত রজনী শুধু', 'ডুবে যাই নিভে যাই', 'মরে যাই অসীম মধুরে--', 'বিন্দু হতে বিন্দু হয়ে', 'মিশায়ে মিলায়ে যাই', 'অনন্তের সুদূর সুদূরে।']
['চারি দিকে কেহ নাই, একা ভাঙা বাড়ি,', 'সন্ধ্যে বেলা ছাদে বসে ডাকিতেছে কাক।', 'নিবিড় আঁধার, মুখ বাড়ায়ে রয়েছে', 'যেথা আছে ভাঙা ভাঙা প্রাচীরের ফাঁক।', 'পড়েছে সন্ধ্যার ছায়া অশথের গাছে,', 'থেকে থেকে শাখা তার উঠিছে নড়িয়া।', 'ভগ্ন শুষ্ক দীর্ঘ এক দেবদারু তরু', "হেলিয়া ভিত্তির 'পরে রয়েছে পড়িয়া।", 'আকাশেতে উঠিয়াছে আধখানি চাঁদ,', 'তাকায় চাঁদের পানে গৃহের আঁধার।', 'প্রাঙ্গণে করিয়া মেলা উর্ধ্বমুখ হয়ে', 'চন্দ্রালোকে শৃগালেরা করিছে চীৎকার।', 'শুধাই রে, ওই তোর ঘোর স্তব্ধ ঘরে', 'কখনো কি হয়েছিল বিবাহ-উৎসব?', 'কোনো রজনীতে কি রে ফুল্ল দীপালোকে', 'উঠেছিল প্রমোদের নৃত্যগীত রব?', 'হোথায় কি প্রতি দিন সন্ধ্যা হয়ে এলে', 'তরুণীরা সন্ধ্যাদীপ জ্বালাইয়া দিত?', 'মায়ের কোলেতে শুয়ে চাঁদেরে দেখিয়া', 'শিশুটি তুলিয়া হাত ধরিতে চাহিত?', 'বালকেরা বেড়াত কি কোলাহল করি?', 'আঙিনায় খেলিত কি কোনো ভাইবোন?', 'মিলে মিশে স্নেহে প্রেমে আনন্দে উল্লাসে', 'প্রতিদিবসের কাজ হত সমাপন?', 'কোন্ ঘরে কে ছিল রে! সে কি মনে আছে?', 'কোথায় হাসিত বধূ শরমের হাস--', 'বিরহিণী কোন্ ঘরে কোন্ বাতায়নে', 'রজনীতে একা বসে ফেলিত নিশ্বাস?', 'যেদিন শিয়রে তোর অশথের গাছ', 'নিশীথের বাতাসেতে করে মর্ মর্,', 'ভাঙা জানালার কাছে পশে অতি ধীরে', 'জাহ্নবীর তরঙ্গের দূর কলস্বর--', 'সে রাত্রে কি তাদের আবার পড়ে মনে', 'সেই সব ছেলেদের সেই কচি মুখ--', 'কত স্নেহময়ী মাতা তরুণ তরুণী', 'কত নিমেষের কত ক্ষুদ্র সুখ দুখ?', 'মনে পড়ে সেই সব হাসি আর গান--', 'মনে পড়ে--কোথা তারা, সব অবসান!']
['ও আমার    অভিমানী মেয়ে', 'ওরে কেউ কিছু বোলো না।', 'ও       আমার কাছে এসেছে,', 'ও       আমায় ভালো বেসেছে,', 'ওরে কেউ কিছু বোলো না।', 'এলোথেলো চুলগুলি ছড়িয়ে', 'ওই দেখো সে দাঁড়িয়ে রয়েছে,', 'নিমেষহারা আঁখির পাতা দুটি', 'চোখের জলে ভরে এয়েছে।', 'গ্রীবাখানি ঈষৎ বাঁকানো,', 'দুটি হাতে মুঠি আছে চাপি,', 'ছোটো ছোটো রাঙা রাঙা ঠোঁট', 'ফুলে ফুলে উঠিতেছে কাঁপি।', 'সাধিলে ও কথা কবে না,', 'ডাকিলে ও আসিবে না কাছে,', "ও সবার 'পরে অভিমান করে", 'আপ্না নিয়ে দাঁড়িয়ে শুধু আছে।', 'কী হয়েছে কী হয়েছে বলে', 'বাতাস এসে চুলিগুলি দোলায়;', 'রাঙা ওই কপোলখানিতে', 'রবির হাসি হেসে চুমো খায়।', 'কচি হাতে ফুল দুখানি ছিল', 'রাগ করে ঐ ফেলে দিয়েছে-', 'পায়ের কাছে পড়ে পড়ে তারা', 'মুখের পানে চেয়ে রয়েছে।', "আয় বাছা, তুই কোলে ব'সে বল্", 'কী কথা তোর বলিবার আছে,', 'অভিমানে রাঙা মুখখানি', 'আন দেখি তুই এ বুকের কাছে।', 'ধীরে ধীরে আধো আধো বল্', 'কেঁদে কেঁদে ভাঙা ভাঙা কথা,', 'আমায় যদি না বলিবি তুই', 'কে শুনিবে শিশু-প্রাণের ব্যথা।']
['জন্মেছি নিশীথে আমি, তারার আলোকে', 'রয়েছি বসিয়া।', 'চারি দিকে নিশীথিনী মাঝে মাঝে হু হু করি', 'উঠিছে শ্বসিয়া।', 'পশ্চিমে করেছে মেঘ, নিবিড় মেঘের প্রান্তে', 'স্ফুরিছে দামিনী,', 'দুঃস্বপ্ন ভাঙিয়া যেন শিহরি মেলিছে আঁখি', 'চকিত যামিনী।', 'আঁধারে অরণ্যভূমি নয়ন মুদিয়া', 'করিতেছে ধ্যান,', 'অসীম আঁধার নিশা আপনার পানে চেয়ে', 'হারায়েছে জ্ঞান।', 'মাথার উপর দিয়া উড়িছে বাদুড়,', 'কাঁদিছে পেচক--', 'একেলা রয়েছি বসি, চেয়ে শূন্য-পানে', 'না পড়ে পলক।', 'আঁধারের প্রাণী যত ভূমিতলে হাত দিয়া', 'ঘুরিয়া বেড়ায়--', 'চোখে উড়ে পড়ে ধুলা, কোন্খানে কী যে আছে', 'দেখিতে না পায়।', 'চরণে বাধিছে বাধা, পাষাণে বাজিছে মাথা,', 'কাঁদিছে বসিয়া--', 'অগ্নিহাসি উপহাসি উল্কা-অভিশাপশিখা', 'পড়িছে খসিয়া।', "তাদের মাথার 'পরে সীমাহীন অন্ধকার", 'স্তব্ধ গগনেতে,', 'আঁধারের ভারে যেন নুইয়া পড়িছে মাথা', 'মাটির পানেতে।', 'নড়িলে গাছের পাতা চকিতে চমকি উঠে,', 'চায় চারি ধারে,', 'ঘোর আঁধারের মাঝে কোথা কী লুকায়ে আছে', 'কে বলিতে পারে।', 'গহন বনের মাঝে চলিয়াছে শিশু', 'মার হাত ধরে,', 'মুহূর্ত ছেড়েছে হাত, পড়েছে পিছায়ে', 'খেলাবার তরে--', 'অমনি হারায়ে পথ কেঁদে ওঠে শিশু,', 'ডাকে "মা মা" বলে--', '"আয় মা, আয় মা, আয়, কোথা চলে গেলি,', 'মোরে নে মা কোলে।"', 'মা অমনি চমকিয়া "বাছা বাছা" বলে ছোটে,', 'দেখিতে না পায়--', 'শুধু সেই অন্ধকারে "মা মা" ধ্বনি পশে কানে,', 'চারি দিকে চায়।', 'সহসা সমুখ দিয়া কে গেল ছায়ার মতো,', 'লাগিল তরাস,', 'কে জানে সহসা যেন কোথা কোন্ দিক হতে', 'শুনি দীর্ঘশ্বাস।', 'কে বসে রয়েছে পাশে? কে ছুঁইল দেহ মোর', 'হিমহস্তে তার?', 'ও কী ও? এ কী রে শুনি! কোথা হতে উঠিল রে', 'ঘোর হাহাকার?', 'ও কী হোথা দেখা যায়--ওই দূরে অতি দূরে', 'ও কিসের আলো?', 'ও কী ও উড়িছে শূন্যে দীর্ঘ নিশাচর পাখি?', 'মেঘ কালো কালো?', 'এই আঁধারের মাঝে কত, না অদৃশ্য প্রাণী', 'কাঁদিছে বসিয়া--', 'নীরবে টুটিছে প্রাণ, চাহিছে তারার পানে', 'অরণ্যে পশিয়া।', "কেহ বা রয়েছে শুয়ে দগ্ধ হৃদয়ের 'পরে", 'স্মৃতিরে জড়ায়ে--', 'কেহ না দেখিছে তারে, অন্ধকারে অশ্রুধারা', 'পড়িছে গড়ায়ে।', 'কেহ বা শুনিছে সাড়া, উর্ধ্বকণ্ঠে নাম ধরে', 'ডাকিছে মরণে--', 'পশিয়া হৃদয়-মাঝে আশার অঙ্কুরগুলি', 'দলিছে চরণে।', "ও দিকে আকাশ-'পরে মাঝে মাঝে থেকে থেকে", 'উঠে অট্টহাস,', 'ঘন ঘন করতালি, উনমাদ কণ্ঠস্বরে', 'কাঁপিছে আকাশ।', 'জ্বালিয়া মশাল-আলো নাচিছে গাইছে তারা,', 'ক্ষণিক উল্লাস--', 'আঁধার মুহূর্ত-তরে হাসে যথা প্রাণপণে', 'আলেয়ার হাস।', 'অরণ্যের প্রান্তভাগে নদী এক চলিয়াছে', 'বাঁকিয়া বাঁকিয়া--', 'স্তব্ধ জল, শব্দ নাই, ফণী-সম ফুঁসি উঠে', 'থাকিয়া থাকিয়া।', 'আঁধারে চলিতে পান্থ দেখিতে না পায় কিছু', 'জলে গিয়া পড়ে,', 'মুহূর্তের হাহাকার মুহূর্তে ভাসিয়া যায়', 'খরস্রোতভরে।', 'সখা তার তীরে বসি একেলা কাঁদিতে থাকে,', 'ডাকে উর্ধ্বশ্বাসে--', 'কাহারো না পেয়ে সাড়া শূন্যপ্রাণ প্রতিধ্বনি', 'কেঁদে ফিরে আসে।', 'নিশীথের কারাগারে কে বেঁধে রেখেছে মোরে', 'রয়েছি পড়িয়া--', 'কেবল রয়েছি বেঁচে স্বপন কুড়ায়ে লয়ে', 'ভাঙিয়া গড়িয়া।', 'আঁধারে নিজের পানে চেয়ে দেখি, ভালো করে', 'দেখিতে না পাই--', 'হৃদয়ে অজানা দেশে পাখি গায়, ফুল ফোটে,', 'পথ জানি নাই।', 'অন্ধকারে আপানারে দেখিতে না পাই যত', 'তত ভালোবাসি,', 'তত তারে বুকে করে বাহুতে বাঁধিয়া লয়ে', 'হরষেতে ভাসি।', 'তত যেন মনে হয় পাছে রে চলিতে পথে', 'তৃণ ফুটে পায়,', 'যতনের ধন পাছে চমকি কাঁদিয়া ওঠে', 'কুসুমের ঘায়!', 'সদা হয় অবিশ্বাস কারেও চিনি না হেথা,', 'সবি অনুমান,', 'ভালোবেসে কাছে গেলে দূরে চলে যায় সবে,', 'ভয়ে কাঁপে প্রাণ।', 'গোপনেতে অশ্রু ফেলে মুছে ফেলে, পাছে কেহ', 'দেখিবারে পায়--', 'মরমের দীর্ঘশ্বাস মরমে রুধিয়া রাখে,', 'পাছে শোনা যায়।', 'সখারে কাঁদিয়া বলে-- "বড়ো সাধ যায় সখা,', 'দেখি ভালো করে!', 'তুই শৈশবের বঁধু, চিরজন্ম কেটে গেল', 'দেখিনু না তোরে,', 'বুঝি তুমি দূরে আছ, একবার কাছে এসে', 'দেখাও তোমায়।"', 'সে অমনি কেঁদে বলে-- "আপনারে দেখি নাই,', 'কী দেখাব হায়।"', 'অন্ধকার ভাগ করি, আঁধারের রাজ্য লয়ে', 'চলিছে বিবাদ।', 'সখারে বধিছে সখা, সন্তানে হানিছে পিতা,', 'ঘোর পরমাদ।', 'মৃতদেহ পড়ে থাকে, শকুনি বিবাদ করে', 'কাছে ঘুরে ঘুরে।', 'মাংস লয়ে টানাটানি করিতেছে হানাহানি', 'শৃগালে কুকুরে।', 'অন্ধকার ভেদ করি অহরহ শুনা যায়', 'আকুল বিলাপ--', 'আহতের আর্তস্বর, হিংসার উল্লাসধ্বনি', 'ঘোর অভিশাপ।', 'মাঝে মাঝে থেকে থেকে কোথা হতে ভেসে আসে', 'ফুলের সুবাস--', 'প্রাণ যেন কেঁদে ওঠে, অশ্রুজলে ভাসে আঁখি,', 'উঠে রে নিশ্বাস।', 'চারি দিক ভুলে যাই, প্রাণে যেন জেগে ওঠে', 'স্বপন-আবেশ--', 'কোথা রে ফুটেছে ফুল, আঁধারের কোন্ তীরে', 'কোথা কোন্ দেশ!', 'রুদ্ধপ্রাণ ক্ষুদ্র প্রাণী, রুদ্ধ প্রাণীদের সাথে', 'কত রে রহিব--', 'ছোটো ছোটো সুখ দুখ, ছোটো ছোটো আশাগুলি', 'পুষিয়া রাখিব!', 'নিদ্রাহীন আঁখি মেলি পুরব-আকাশ-পানে', 'রয়েছি চাহিয়া--', 'কবে রে প্রভাত হবে, আনন্দে বিহঙ্গগুলি', 'উঠিবে গাহিয়া।', 'ওই যে পুরবে হেরি অরুণ-কিরণে সাজে', 'মেঘ-মরীচিকা।', 'না রে না, কিছুই নয়--পূরব-শ্মশানে উঠে', 'চিতানলশিখা।']
['স্তব্ধ বাদুড়ের মতো জড়ায়ে অযুত শাখা', 'দলে দলে অন্ধকার ঘুমায় মুদিয়া পাখা।', 'মাঝে মাঝে পা টিপিয়া বহিছে নিশীথবায়,', 'গাছে নড়ে ওঠে পাতা, শব্দটুকু শোনা যায়।', 'আকাশের পানে চেয়ে জাগিয়া রয়েছি বসি,', 'মাঝে মাঝে দুয়েকটি তারা পড়িতেছে খসি।', 'ঘুমাইছে পশুপাখি, বসুন্ধরা অচেতনা--', 'শুধু এবে দলে দলে আঁধারের তলে তলে', 'আকাশ করিয়া পূর্ণ স্বপ্ন করে আনাগোনা।', 'স্বপ্ন করে আনাগোনা! কোথা দিয়া আসে যায়!', 'আঁধার আকাশ-মাঝে আঁখি চারি দিকে চায়।', 'মনে হয় আসিতেছে শত স্বপ্ন নিশাচরী', 'আকাশের পার হতে, আঁধার ফেলিছে ভরি।', 'চারি দিকে ভাসিতেছে চারি দিকে হাসিতেছে,', 'এ উহারে ডাকিতেছে আকাশের পানে চেয়ে--', 'বলিতেছে, "আয় বোন, আয় তোরা আয় ধেয়ে।"', 'হাতে হাতে ধরি ধরি নাচে যত সহচরী,', 'চমকি ছুটিয়া যায় চপলা মায়ার মেয়ে।', 'যেন মোর কাছ দিয়ে এই তারা গেল চলে,', 'কেহ বা মাথায় মোর, কেহ বা আমার কোলে।', 'কেহ বা মারিছে উঁকি হৃদয়-মাঝারে পশি,', "আঁখির পাতার 'পরে কেহ বা দুলিছে বসি।", 'মাথার উপর দিয়া কেহ বা উড়িয়া যায়,', 'নয়নের পানে মোর কেহ বা ফিরিয়া চায়।', 'এখনি শুনিব যেন অতি মৃদু পদধ্বনি,', 'ছোটো ছোটো নূপুরের অতি মৃদু রনরনি।', 'রয়েছি চকিত হয়ে আঁখির নিমেষ ভুলি--', 'এখনি দেখিব যেন স্বপ্নমুখী ছায়াগুলি।', 'অয়ি স্বপ্ন মোহময়ী, দেখা দাও একবার।', 'কোথা দিয়ে আসিতেছ, কোথা দিয়ে চলিতেছ,', 'কোথা গিয়ে পশিতেছ বড়ো সাধ দেখিবার।', 'আঁধার পরানে পশি সারা রাত করি খেলা', 'কোন্খানে কোন্ দেশে পালাও সকালবেলা!', 'অরুণের মুখ দেখে কেন এত হয় লাজ--', 'সারা দিন কোথা বসে না জানি কী কর কাজ।', 'ঘুম-ঘুম আঁখি মেলি তোমরা স্বপনবালা,', 'নন্দনের ছায়ে বসি শুধু বুঝি গাঁথ মালা।', 'শুধু বুঝি গুন গুন গুন গুন গান কর,', 'আপনার গান শুনে আপনি ঘুমায়ে পড়।', 'আজি এই রজনীতে অচেতন চারি ধার--', 'এই আবরণ ঘোর ভেদ করি মন মোর', 'স্বপনের রাজ্য-মাঝে দাঁড়া দেখি একবার।', 'নিদ্রার সাগরজলে মহা-আঁধারের তলে', 'চারি দিকে প্রসারিত এ কী এ নূতন দেশ--', 'একত্রে স্বরগ-মর্ত্য, নাহিকো দিকের শেষ।', 'কী যে যায় কী যে আসে চারি দিকে আশেপাশে--', 'কেহ কাঁদে কেহ হাসে, কেহ থাকে কেহ যায়!', 'মিশিতেছে, ফুটিতেছে, গড়িতেছে, টুটিতেছে,', 'অবিশ্রাম লুকাচুরি-আঁখি না সন্ধান পায়।', 'কত আলো কত ছায়া, কত আশা কত মায়া,', 'কত ভয় কত শোক, কত কী যে কোলাহল-', 'কত পশু কত পাখি, কত মানুষের দল।', 'উপরেতে চেয়ে দেখো কী প্রশান্ত বিভাবরী--', 'নিশ্বাস পড়ে না, যেন জগৎ রয়েছে মরি।', 'একবার করো মনে আঁধারের সংগোপনে', 'কী গভীর কলরব চেতনার ছেলেখেলা,', 'সমস্ত জগৎ ব্যেপে স্বপনের মহামেলা।', 'মনে মনে ভাবি তাই এও কি নহে রে ভাই,', 'চৌদিকে যা-কিছু দেখি জাগিয়া সকালবেলা,', 'এও কি নহে রে শুধু চেতনার ছেলেখেলা!', 'স্বপ্ন, তুমি এসো কাছে, মোর মুখপানে চাও,', "তোমার পাখার 'পরে মোরে তুলে লয়ে যাও।", 'হৃদয়ের দ্বারে দ্বারে ভ্রমি মোরা সারা নিশি', 'প্রাণে প্রাণে খেলাইয়া প্রভাতে যাইব মিশি।', 'ওই যে মায়ের কোলে মেয়েটি ঘুমায়ে আছে,', 'একবার নিয়ে যাও ওদের প্রাণের কাছে।', 'দেখিব কোমল প্রাণে সুখের প্রভাতহাসি', 'সুধায় ভরিয়া প্রাণ কেমনে বেড়ায় ভাসি।', 'ওই যে প্রেমিক দুটি কুসুমকাননে শুয়ে,', 'ঘুমাইছে মুখে মুখে চরণে চরণ থুয়ে,', 'ওদের প্রাণের ছায়ে বসিতে গিয়েছে সাধ--', 'মায়া করি ঘন্টাইব বিরহের পরমাদ।', 'ঘুমন্ত আঁখির কোণে দেখা দিবে আঁখিজল,', 'বিরহবিলাপগানে ছাইবে মরমতল।', 'সহসা উঠিবে জাগি, চমকি শিহরি কাঁপি', 'দ্বিগুণ আদরে পুন বুকেতে ধরিবে চাপি।', 'ছোটো দুটি শিশু ভাই ঘুমাইছে গলাগলি,', 'তাদের হৃদয়-মাঝে আমরা যাইব চলি।', 'কুসুমকোমলহিয়া কভু বা দুলিবে ভয়ে,', 'রাবির কিরণে কভু হাসিবে আকুল হয়ে।', 'আমি যদি হইতাম স্বপনবাসনাময়', 'কত বেশ ধরিতাম, কত দেশ ভ্রমিতাম,', 'বেড়াতেম সাঁতারিয়া ঘুমের সাগরময়।', 'নীরব চন্দ্রমা-তারা,নীরব আকাশ-ধরা-', 'আমি শুধু চুপি চুপি ভ্রমিতাম বিশ্বময়।', 'প্রাণে প্রাণে রচিতাম কত আশা কত ভয়--', 'এমন করুণ কথা প্রাণে আসিতাম কয়ে,', 'প্রভাতে পুরবে চাহি ভাবিত তাহাই লয়ে।', 'জাগিয়া দেখিত যারে বুকেতে ধরিত তারে,', 'যতনে মুছায়ে দিত ব্যথিতের অশ্রুজল,', 'মুমূর্ষু প্রেমের প্রাণ পাইত নূতন বল।', 'ওরে স্বপ্ন, আমি যদি স্বপন হতেম হায়,', 'যাইতাম তার প্রাণে যে মোরে ফিরে না চায়।', 'প্রাণে তার ভ্রমিতাম, প্রাণে তার গাহিতাম,', 'প্রাণে তার খেলাতেম অবিরাম নিশি নিশি।', 'যেমনি প্রভাত হত আলোকে যেতাম মিশি।', 'দিবসে আমার কাছে কভু সে খোলে না প্রাণ,', 'শোনে না আমার কথা, বোঝে না আমার গান।', 'মায়ামন্ত্রে প্রাণ তার গোপনে দিতাম খুলি,', 'বুঝায়ে দিতেম তারে এই মোর গানগুলি।', 'পরদিন দিবসেতে যাইতাম কাছে তার,', 'তা হলে কি মুখপানে চাহিত না একবার?']
['ধীরে ধীরে প্রভাত হল,           আঁধার মিলায়ে গেল', 'উষা হাসে কনকবরণী,', 'বকুল গাছের তলে                কুসুম রাশির পরে', 'বসিয়া পড়িল সে রমণী,', "আঁখি দিয়া ঝরঝরে               অশ্রুবারি ঝ'রে পড়ে", 'ভেঙে যেতে চায় যেন বুক,', 'রাঙা রাঙা অধর দুটি              কেঁপে কেঁপে ওঠে কতো,', 'করতলে সকরুণ মুখ।', "অরুণ আঁখির 'পরে,              অরুণের আভা পড়ে,", 'কেশপাশে অরুণ লুকায়,', 'দুই হাতে মুখ ঢাকে               কার নাম ধরে ডাকে', 'কেন তার সাড়া নাহি পায়।', 'বহিছে প্রভাত-বায়                আঁচলে লুটিয়ে যায়,', 'মাথায় ঝরিয়ে পড়ে ফুল,', 'ডালপালা দোলে ধীরে             কাননে সরসীতীরে', 'ফুটে ওঠে মল্লিকা মুকুল।', 'পা দুখানি ছড়াইয়া                 পুরবের পানে চেয়ে', 'ললিতে প্রাণের গান গায়', 'গাহিতে গাহিতে গান,             সব যেন অবসান', 'যেন সব-কিছু ভুলে যায়।', 'প্রাণ যেন গানে মিশে,             অনন্ত আকাশ-মাঝে', "উদাসী হইয়ে চ'লে যায়,", "ব'সে ব'সে শুধু গান গায়।"]
