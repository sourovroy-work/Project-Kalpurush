['অলস মনের আকাশেতে', 'প্রদোষ যখন নামে,', 'কর্মরথের ঘড়্ঘড়ানি', 'যে-মুহূর্তে থামে,', 'এলোমেলো ছিন্নচেতন', 'টুকরো কথার ঝাঁক', 'জানি নে কোন্ স্বপ্নরাজের', 'শুনতে যে পায় ডাক,', 'ছেড়ে আসে কোথা থেকে', 'দিনের বেলার গর্ত--', 'কারো আছে ভাবের আভাস', 'কারো বা নেই অর্থ--', 'ঘোলা মনের এই যে সৃষ্টি,', 'আপন অনিয়মে', 'ঝিঁঝির ডাকে অকারণের', 'আসর তাহার জমে।', 'একটুখানি দীপের আলো', 'শিখা যখন কাঁপায়', 'চার দিকে তার হঠাৎ এসে', 'কথার ফড়িং ঝাঁপায়।', 'পষ্ট আলোর সৃষ্টি-পানে', 'যখন চেয়ে দেখি', 'মনের মধ্যে সন্দেহ হয়', 'হঠাৎ মাতন এ কি।', 'বাইরে থেকে দেখি একটা', 'নিয়ম-ঘেরা মানে,', 'ভিতরে তার রহস্য কী', 'কেউ তা নাহি জানে।', 'খেয়াল-স্রোতের ধারায় কী সব', 'ডুবছে এবং ভাসছে--', 'ওরা কী-যে দেয় না জবাব,', 'কোথা থেকে আসছে।', 'আছে ওরা এই তো জানি,', 'বাকিটা সব আঁধার--', 'চলছে খেলা একের সঙ্গে', 'আর-একটাকে বাঁধার।', 'বাঁধনটাকেই অর্থ বলি,', 'বাঁধন ছিঁড়লে তারা', 'কেবল পাগল বস্তুর দল', 'শূন্যেতে দিক্হারা।']
['সুবলদাদা আনল টেনে আদমদিঘির পাড়ে,', 'লাল বাঁদরের নাচন সেথায় রামছাগলের ঘাড়ে।', 'বাঁদরওয়ালা বাঁদরটাকে খাওয়ায় শালিধান্য,', 'রামছাগলের গম্ভীরতা কেউ করে না মান্য।', 'দাড়িটা তার নড়ে কেবল, বাজে রে ডুগডুগি।', 'কাৎলা মারে লেজের ঝাপট, জল ওঠে বুগবুগি।', 'রামছাগলের ভারি গলায় ভ্যাভ্যা রবের ডাকে', 'সুড়সুড়ি দেয় থেকে থেকে চৌকিদারের নাকে।', 'হাঁচির পরে বারে বারে যতই হাঁচি ছাড়ে', 'বাতাসেতে ঘন ঘন কোদাল যেন পাড়ে।', 'হাঁচির পরে সারি সারি হাঁচি নামার চোটে', 'তেঁতুলবনে ঝড়ের দমক যেন মাথা কোটে,', 'গাছের থেকে ইঁচড়গুলো খসে খসে পড়ে,', 'তালের পাতা ডাইনে বাঁয়ে পাখার মতো নড়ে।', 'দত্তবাড়ির ঘাটের কাছে যেমনি হাঁচি পড়া,', 'আঁৎকে উঠে কাঁখের থেকে বউ ফেলে দেয় ঘড়া।', 'কাকেরা হয় হতবুদ্ধি, বকের ভাঙে ধ্যান,', 'এজলাসেতে চমকে ওঠেন হরিমোহন সেন।', 'টেবিলেতে তুফান ওঠে চা-পেয়ালার তলে,', 'বিষম লেগে শৌখিনদের চোখ ভেসে যায় জলে।', "বিদ্যালয়ের মঞ্চ-'পরে টাক-পড়া শির টলে--", "পিঠ পেতে দেয়, চ'ড়ে বসে টেরিকাটার দলে।", 'গুঁতো মেরে চালায় তারে, সেলাম করে আদায়,', 'একটু এদিক-ওদিক হলে বিষম দাঙ্গা বাধায়।', 'লোকে বলে, কলঙ্কদল সূর্যলোকের আলো', "দখল ক'রে জ্যোতির্লোকের নাম করেছে কালো।", 'তাই তো সবই উলট-পালট, উপর-নামন নীচে--', 'ভয়ে ভয়ে নিচু মাথায় সমুখটা যায় পিছে।', 'হাঁচির ধাক্কা এতখানি, এটা গুজব মিথ্যে--', 'এই নিয়ে সব কলেজপড়া বিজ্ঞানীদের চিত্তে', 'অল্প কিছু লাগল ধোঁকা; রাগল অপর পক্ষে--', 'বললে, পড়াশুনোয় কেবল ধুলো লাগায় চক্ষে,', 'অন্য দেশে অসম্ভব যা পুণ্য ভারতবর্ষে', 'সম্ভব নয় বলিস যদি প্রায়শ্চিত্ত কর্ সে।', 'এর পরে দুই দলে মিলে ইঁট পাটকেল ছোঁড়া--', 'চক্ষে দেখায় সর্ষের ফুল, কেউ বা হল খোঁড়া।', 'পুণ্য ভারতবর্ষে ওঠে বীরপুরষের বড়াই,', 'সমুদ্দুরের এ পারেতে একেই বলে লড়াই।', 'সিন্ধুপারে মৃত্যুনাটে চলছে নাচানাচি,', 'বাংলাদেশের তেঁতুলবনে চৌকিদারের হাঁচি।', 'সত্য হোক বা মিথ্যে হোক তা, আদমদিঘির পাড়ে', 'বাঁদর চড়ে বসে আছে রামছাগলের ঘাড়ে।', 'রামছাগলের দাড়ি নড়ে, বাজে রে ডুগডুগি--', 'কাৎলা মারে লেজের ঝাপট, জল ওঠে বুগবুগি।']
['কদমাগঞ্জ উজাড় করে', 'আসছিল মাল মালদহে,', 'চড়ায় পড়ে নৌকোডুবি', 'হল যখন কালদহে,', 'তলিয়ে গেল অগাধ জলে', 'বস্তা বস্তা কদমা যে', 'পাঁচ মোহনার কৎলু ঘাটে', 'ব্রহ্মপুত্র নদ-মাঝে।', 'আসামেতে সদ্কি জেলায়', 'হাংলু-ফিড়াঙ পর্বতের', "তলায় তলায় ক'দিন ধরে", 'বইল ধারা সর্বতের।', 'মাছ এল সব কাৎলাপাড়া', 'খয়রাহাটি ঝেঁটিয়ে,', 'মোটা মোটা চিংড়ি ওঠে', 'পাঁকের তলা ঘেঁটিয়ে।', 'চিনির পানা খেয়ে খুশি', 'ডিগবাজি খায় কাৎলা,', 'চাঁদামাছের সরু জঠর', 'রইল না আর পাতলা।', 'শেষে দেখি ইলিশমাছের', 'জলপানে আর রুচি নাই,', 'চিতলমাছের মুখটা দেখেই', 'প্রশ্ন তারে পুছি নাই।', 'ননদকে ভাজ বললে, তুমি', 'মিথ্যা এ মাছ কোটো ভাই,', 'রাঁধতে গিয়ে দেখি এ যে', 'মিঠাই-গজার ছোটোভাই।', 'মেছোনিকে গিন্নি বলেন,', 'ঝুড়ির ঢাকা খুলো না,', 'মাছের রাজ্যে কোথাও যে নেই', 'এ মৌরলার তুলনা।', 'বাগীশকে কাল শুধিয়েছিলেম,', 'ব্রহ্মা কি কাজ ভুলল,', 'বিধাতা কি শেষবয়সে', 'ময়রাদোকান খুলল।', 'যতীন ভায়ার মনে জাগে', 'ক্রমবিকাশ থিয়োরি,', 'গল্ব্ল্যাডারে ক্রমে ক্রমে', 'চিনি জমছে কি ওরই।', 'খগেন বলে, মাছের মধ্যে', 'মাধুর্য নয় পথ্যাচার--', 'চচ্চড়িতে মোরব্বাতে', 'একাত্মবাদ অত্যাচার।', 'বেদান্তী কয়, রসনাতে', 'রসের অভেদ গলতি,', 'এমন হলে রাজ্যে হবে', 'নিরামিষের চলতি।', 'ডাক পড়েছে অধ্যাপকের', 'জামাইষষ্ঠী পার্বণে--', 'খাওয়ায় তাকে যত্ন করে', 'শাশুড়ি আর চার বোনে।', 'মাছের মুড়ো মুখে দিয়েই', 'উঠল জেগে বকুনি,', 'হাত নেড়ে সে তত্ত্বকথা', 'করলে শুরু তখুনি--', 'কলিযুগের নিমক খেয়ে', 'আমরা মানুষ সকলেই,', 'হঠাৎ বিষম সাধু হয়ে', 'সত্যযুগের নকলেই', 'সব জাতেরই নিমকি থেকে', 'নিমক যদি হটিয়ে দেয়,', 'সকল ভাঁড়েই চিনির পানার', 'জয়ধ্বনি রটিয়ে দেয়,', 'চিনির বলদ জোড়ে এসে', 'সকল মিটিং-কমিটি,', 'চোখের জলেই নোন্তা হবে', 'বাংলাদেশের জমিটি।', 'নোনার স্থানে থাকবে নোনা,', 'মিঠের স্থানে মিষ্টি--', 'সাহিত্যে বা পাকশালাতে', 'এরেই বলে কৃষ্টি।', 'চিনি সে তো বার-মহলের,', 'রক্তে বসত নোন্তার--', 'দোকানে প্রাণ মিষ্টি খোঁজে,', 'নুন যে আপন ধন তার।', 'সাগরবাসের আদিম উৎস', 'চোখের জলে খুলিয়ে দেয়,', 'নির্বাসনের দুঃখটা তার', 'আখের খেতে ভুলিয়ে দেয়।', 'অতএব এই-- কী পাগলামি,', 'কলম উঠল খেপে,', 'মিথ্যে বকা দৌড় দিয়েছে', 'মিলের স্কন্ধে চেপে।', 'কবির মাথা ঘুলিয়ে গেছে', 'বৈশাখের এই রোদে,', 'চোখের সামনে দেখছে কেবল', 'মাছের ডিমের বোঁদে।', 'ঠাণ্ডা মাথায় ঘুচুক এবার', 'রসের অনাবৃষ্টি,', 'উলটোপালটা না হয় যেন', 'নোন্তা এবং মিষ্টি।']
['ঝিনেদার জমিদার কালাচাঁদ রায়রা', 'সে-বছর পুষেছিল একপাল পায়রা।', 'বড়োবাবু খাটিয়াতে বসে বসে পান খায়,', 'পায়রা আঙিনা জুড়ে খুঁটে খুঁটে ধান খায়।', 'হাঁসগুলো জলে চলে আঁকাবাঁকা রকমে,', 'পায়রা জমায় সভা বক্-বক্ -বকমে।', 'খবরের কাগজেতে shock দিল বক্ষে,', 'প্যারাগ্রাফে ঠোক্কর লাগে তার চক্ষে।', "তিন দিন ধ'রে নাকি দুই দলে পোড়াদয়", 'ঘুড়ি-কাটাকাটি নিয়ে মাথা ফাটাফাটি হয়।', 'কেউ বলে ঘুড়ি নয়, মনে হয় সন্ধ--', 'পোলিটিকালের যেন পাওয়া যায় গন্ধ।', '"রানাঘাট-সমাচারে\' লিখেছে রিপোর্টার--', 'আঠারোই অঘ্রানে শুরু হতে ভোরটার', 'বেশি বৈ কম নয় ছয়সাত হাজারে', 'গুণ্ডার দল এল সবজির বাজারে।', 'এ খবর একেবারে লুকোনোই দরকার,', 'গাপ করে দিল তাই ইংরেজ সরকার।', 'ভয় ছিল কোনোদিন প্রশ্নের ধাক্কায়', 'পার্লিয়ামেণ্টের হাওয়া পাছে পাক খায়।', 'এডিটর বলে, এতে পুলিসের গাফেলি।', 'পুলিশ বলে যে, চলো বুঝেসুঝে পা ফেলি;', 'ভাঙল কপাল যত কপালেরই দোষ সে,', 'এসব ফসল ফলে কন্গ্রেসি শস্যে।', 'সবজির বাজারেতে মুলো মোচা সস্তায়', 'পাওয়া গেল বাসি মাল ঝাঁকা ঝুড়ি বস্তায়।', 'ঝুড়ি থেকে ছুঁড়ে ছুঁড়ে মেরেছিল চালতা,', 'যশোরের কাগজেতে বেরিয়েছে কাল তা।', '"মহাকাল\' লিখেছিল, ভাষা তার শানানো--', 'চালতা ছোঁড়ার কথা আগাগোড়া বানানো;', 'বড়ো বড়ো লাউ নাকি ছুঁড়েছে দু পক্ষে,', 'শচীবাবু দেখেছে সে আপনার চক্ষে।', "দাঙ্গায় হাঙ্গামে মিছে ক'রে লোক গোনা,", 'সংবাদী সমাজের কখনো এ যোগ্য না।', 'আর-এক সাক্ষীর আর-এক জবানি--', 'বেল ছুঁড়ে মেরেছিল দেখেছে তা ভবানী।', 'যার নাকে লেগেছিল সে গিয়েছে ভেবড়ে,', 'ভাগ্যেই নাক তার যায় নাই থেবড়ে।', 'শুনে এডিটর বলে, এ কি বিশ্বাস্য--', 'কে না জানে নাসাটা যে সহজেই নাশ্য।', 'জানি না কি ও পাড়ায় কোনোখানে নাই বেল;', 'ভবানী লিখল, এ যে আগাগোড়া লাইবেল।', "মাঝে মাঝে গায়ে প'ড়ে চেঁচায় আদিত্য--", 'আমারে আরোপ করা মিথ্যাবাদিত্ব!', 'কোন্ বংশে যে মোর জন্ম তা জান তো,', 'আমার পায়ের কাছে করো মাথা আনত।', 'আমার বোনের যোগ বিবাহের সূত্রে', 'ভজু গোস্বামীদের পুত্রের পুত্রে।', 'এডিটর লেখে, তব ভগ্নীর স্বামী যে', 'গো বটে গোয়ালবাসী, জানি তাহা আমি যে।', 'ঠাট্টার অর্থটা ব্যাকরণে খুঁজতে', 'দেরি হল, পরদিনে পারল সে বুঝতে।', 'মহা রেগে বলে, তব কলমের চালনা', 'এখনি ঘুচাতে পারি, বাড়াবাড়ি ভালো না।', 'ফাঁস করে দিই যদি, হবে সে কি খোশনাম,', 'কোথায় তলিয়ে যাবে সাতকড়ি ঘোষ নাম।', 'জানি তব জামাইয়ের জ্যাঠাইয়ের যে বেহাই', "আদালতে কত ক'রে পেয়েছিল সে রেহাই।", 'ঠাণ্ডা মেজাজ মোর সহজে তো রাগি নে,', 'নইলে তোমার সেই আদরের ভাগিনে', "তার কথা বলি যদি-- এই ব'লে বলাটা", "শুরু ক'রে ঘেঁটে দিল পঙ্কের তলাটা।", 'তার পরে জানা গেল গাঁজাখুরি সবটাই,', 'মাথা-ফাটাফাটি আদি মিছে জনরবটাই।', 'মাছ নিয়ে বকাবকি করেছিল জেলেটা,', 'পচা কলা ছুঁড়ে তারে মেরেছিল ছেলেটা।', 'আসল কথাটা এই অটলা ও পটলা', 'বাধালো ধর্মঘটে জন ছয়ে জটলা।', 'শুধু কুলি চারজন করেছিল গোলমাল--', 'লালপাগড়ি সে এসে বলেছিল,তোল্ মাল।', 'গুড়ের কলসিখানা মেতে উঠে ফেটেছিল,', 'রাজ্যের খেঁকিগুলো শুঁকে শুঁকে চেটেছিল;', 'বক্তৃতা করেছিল হরিহর শিকদার--', 'দোকানিরা বলেছিল, এ যে ভারি দিকদার।', 'সাদা এই প্রতিবাদ লিখেছিল তারিণী,', 'গ্রামের নিন্দে সে-যে সইতেই পারে নি।', "নেহাত পারে না যারা পাব্লিশ না ক'রে", 'সব-শেষ পাতে দিল বর্জই আখরে।', 'প্রতিবাদটুকু কোনো রেখা নাহি রেখে যায়,', 'বেল থেকে তাল হয়ে গুজবটা থেকে যায়।', 'ঠিকমতো সংবাদ লিখেছিল সজনী--', "সহ্য না হল সেটা, শুনেছে বা ক'জনই।", 'জ্যাঠাইয়ের বেহাইয়ের মামলাটা ছাড়াতে', 'যা ঘটেছে হাসি তার থেকে গেল পাড়াতে।', 'আদরের ভাগনের কী কেলেঙ্কারি সে,', 'বারাসতে বরিশালে হয়ে গেছে জারি সে।', 'হিতসাধনী সভার চাঁদাচুরি কাণ্ড', 'ছড়িয়ে পড়েছে আজ সারা ব্রহ্মাণ্ড।', 'ছেলেরা দুভাগ হল মাগুরার কলেজে--', 'এরা যদি বলে বেল, ওরা লাউ বলে যে।', 'চালতার দল থাকে উভয়ের মাঝেতে,', 'তারা লাগে দু দলের সভা-ভাঙা কাজেতে।', 'দলপতি পশ্চাতে রব তোলে বাহবার,', 'তার পরে গোলেমালে হয়ে পড়ে যা হবার।', 'ভয়ে ভয়ে ছি-ছি বলে কলেজের কর্তারা,', 'তার পরে মাপ চেয়ে চলে যায় ঘর তারা।', 'একদা দু এডিটরে দেখা হল গাড়িতে,', 'পনেরো মিনিট শুধু ছিল ট্রেন ছাড়িতে।', 'ফোঁস করে ওঠে ফের পুরাতন কথা সেই,', 'ঝাঁজ তার পুরো আছে আগে ছিল যথা সেই।', 'একজন বলে বেল, লাউ বলে অন্যে,', 'দুজনেই হয়ে ওঠে মারমুখো হন্যে।', 'দেখছি যা ব্যপার সে নয় কম তর্কের,', 'মুখে বুলি ওঠে আত্মীয় সম্পর্কের।', 'পয়লা দরের knave, idiot কি কেবল,', 'সে,humbug, cad unspeakable--', 'এই মতো বাছা বাছা ইংরেজি কটুতা', 'প্রকাশ করিতে থাকে দুজনের পটুতা।', 'অনুচর যারা, তারা খেপে ওঠে কেউ কেউ--', 'কুকুরটা কী ভেবে যে ডেকে ওঠে ভেউ-ভেউ।', 'হাওড়ায় ভিড় জমে, দেখে সবে রঙ্গ--', 'গার্ড এসে করে দিল যাত্রাই ভঙ্গ।', 'গার্ডকে সেলাম করি; বলি, ভাই বাঁচালি,', 'টার্মিনাসেতে এল বেলছোঁড়া পাঁচালি।', 'ঝিনেদার জমিদার বসে বসে পান খায়,', 'পায়রা আঙিনা জুড়ে খুঁটে খুঁটে ধান খায়', 'হেলেদুলে হাঁসগুলো চলে বাঁকা রকমে,', 'পায়রা জমায় সভা বক্-বক্-বকমে।']
['বাসাখানি গায়ে-লাগা আর্মানি গির্জার--', 'দুই ভাই সাহেবালি জোনাবালি মির্জার।', 'কাবুলি বেড়াল নিয়ে দু দলের মোক্তার', 'বেঁধেছে কোমর, কে যে সামলাবে রোখ তার', 'হানাহানি চলছেই একেবারে বেহোঁশে,', 'নালিশটা কী নিয়ে যে, জানে না তা কেহ সে।', 'সে কি লেজ নিয়ে, সে কি গোঁফ নিয়ে তকরার,', 'হিসেবে কি গোল আছে নখগুলো বখরার।', "কিংবা মিয়াঁও ব'লে থাবা তুলে ডেকেছিল--", 'তখন সামনে তার দু ভাইয়ের কে কে ছিল।', 'সাক্ষীর ভিড় হল দলে দলে তা নিয়ে,', 'আওয়াজ যাচাই হল ওস্তাদ আনিয়ে।', 'কেউ বলে ধা-পা-নি-মা, কেউ বলে ধা-মা-রে--', 'চাঁই চাঁই বোল দেয়, তবলায় ঘা মারে।', 'ওস্তাদ ঝেঁকে ওঠে, প্যাঁচ মারে কুস্তির--', "জজসাব কী ক'রে যে থাকে বলো সুস্থির।", 'সমন হয়েছে জারি, কাবুলের সর্দার', 'চলে এল উটে চড়ে-- পিছে ঝাড়ুবরদার।', 'উটেতে কামড় দিল, হল তার পা টুটা--', 'বিলকুল লোকসান হয়ে গেল হাঁটুটা।', 'খেসারত নিয়ে মাথা তেতে ওঠে আমিরের,', 'ফউজ পেরিয়ে এল পাঁচিলটা পামিরের।', 'বাজারে মেলে না আর আখরোট-খোবানি,', 'কাঁউসিল ঘরে আজ কী নাকানিচোবানি।', 'ইরানে পড়েছে সাড়া গবেষণাবিভাগে--', 'এ কাবুলি বিড়ালের নাড়িতে যে কী ভাগে', 'বংশ রয়েছে চাপা, মেসোপোটোমিয়ারই', 'মার্জারগুষ্টির হবে সে কি ঝিয়ারি।', 'এর আদি মাতামহী সে কি ছিল মিশোরি--', 'নাইল-তটিনী-তট-বিহারিণী কিশোরী', 'রোঁয়াতে সে ইরানী যে নাহি তাহে সংশয়,', 'দাঁতে তার এসীরিয়া যখনি সে দংশয়।', 'কটা চোখ দেখে বলে পণ্ডিতগণেতে,', 'এখনি পাঠানো চাই Wimবিল্ডনেতে।', 'বাঙালি থিসিসওলা পড়ে গেছে ভাবনায়--', 'ঠিকুজি মিলবে তার চাটগাঁ কি পাবনায়।', 'আর্মানি গির্জার আশেপাশে পাড়াতে', 'কোনোখানে এক তিল ঠাঁই নাই দাঁড়াতে।', 'কেম্ব্রিজ খালি হল, আসে সব স্কলারে--', 'কী ভীষণ হাড়কাটা করাতের ফলা রে।', 'বিজ্ঞানীদল এল বর্লিন ঝাঁটিয়ে,', 'হাতপাকা জন্তুর-নাড়িভুঁড়ি-ঘাঁটিয়ে।', 'জজ বলে, বিড়ালটা কী রকম জানা চাই,', 'আইডেন্টিটি তার আদালতে আনা চাই।', 'বিড়ালের দেখা নাই-- ঘরেও না, বনে না;', 'মিআঁউ আওয়াজটুকু কেউ আর শোনে না।', 'জজ বলে, সাক্ষীরে কোন্খানে ঢুকোলো,', 'অত বড়ো লেজের কি আগাগোড়া লুকোলো।', 'পেয়াদা বললে, লেজ গেছে মিউজিয়মে', 'প্রিভিকৌঁসিলে-দেওয়া আইনের নিয়মে।', 'জজ বলে, গোঁফ পেলে রবে মোর সম্মান', 'পেয়াদা বললে, তারো নয় বড়ো কম মান।', 'মিউনিকে নিয়ে গেছে ছাঁটা গোঁফ যত্নেই,', 'তারে আর কোনোমতে ফেরাবার পথ নেই।', 'বিড়াল ফেরার হল, নাই নামগন্ধ;', "জজ বলে, তাই ব'লে মামলা কি বন্ধ।", 'তখনি চৌকি ছেড়ে রেগে করে পাচারি,', 'থেকে থেকে হুংকারে কেঁপে ওঠে কাছারি।', 'জজ বলে, গেল কোথা ফরিয়াদী আসামী!', 'হজুর, পেয়াদা বলে, বেটাদের চাষামি!', 'শুনি নাকি দুই ভাই উকিলের তাকাদায়', 'বলে গেছে, আমাদের বুঝি বেঁচে থাকা দায়!', 'কণ্ঠে এমনি ফাঁস এঁটে দিল জড়িয়ে,', 'মোক্তারে কী করিবে সাক্ষীরে পড়িয়ে।']
['ছেঁড়া মেঘের আলো পড়ে', 'দেউলচূড়ার ত্রিশূলে;', 'কলুবুড়ি শাকসবজি', 'তুলেছে পাঁচমিশুলে।', 'চাষী খেতের সীমানা দেয়', "উঁচু ক'রে আল তুলে;", 'নদীতে জল কানায় কানায়,', 'ডিঙি চলে পাল তুলে।', 'কোমর-ঘেরা আঁচলখানা,', 'হাতে পানের কৌটা--', 'ঘোষপাড়াতে হনহনিয়ে', 'চলে নাপিতবউটা।', 'গোকুল ছোঁড়া গুঁড়ি আঁকড়ে', 'ওঠে গাছের উপুরি,', 'পেড়ে আনে থোলো থোলো', 'কাঁচা কাঁচা সুপুরি।', 'বর্ষাজলের ঢল নেমেছে,', 'ছাপিয়ে গেল বাঁধখানা,', 'পাড়ির কাছে ডুবো ডিঙি', 'যাচ্ছে দেখা আধখানা।', 'লখা চলে ছাতা মাথায়,', 'গৌরী-কনের বর--', 'ড্যাংড্যাঙাড্যাং বাদ্যি বাজে,', 'চড়কডাঙায় ঘর।', 'ভাগুমালী লাউডাঁটাতে', 'ভরেছে তার ঝাঁকাটা,', 'কামার পিটোয় দুম্দুমিয়ে', 'গোরুর গাড়ির চাকাটা।', 'মাঠের ধারে ধক্ধকিয়ে', 'চলতি গাড়ির ধোঁওয়াতে', 'আকাশ যেন ছেয়ে চলে', 'কালো বাঘের রোঁওয়াতে।', 'কাঁসারিটা বাজিয়ে কাঁসা', 'জাগিয়ে দিল গলিটা,', 'গিন্নিরা দেয় ছেড়াঁ কাপড়', "ভর্তি ক'রে থলিটা।", 'ভিজে চুলের ঝুঁটি বেঁধে', 'বসে আছেন সেজোবউ,', 'মোচার ঘণ্ট বানাতে সে', 'সবার চেয়ে কেজো বউ।', 'গামলা চেটে পরখ করে', 'দড়ি দিয়ে বাঁধা গাই,', 'উঠোনের এক কোণে জমা', 'রান্নাঘরের গাদা ছাই।', 'ভালুকনাচের ডুগডুগি ওই', 'বাজছে পাইকপাড়াতে,', 'বেদের মেয়ে বাঁদরছানার', 'লাগল উকুন ছাড়াতে।', 'অশথতলার পাটল গোরু', 'আরামে চোখ বোজে তার,', 'ছাগলছানা ঘুরে বেড়ায়', 'কচি ঘাসের খোঁজে তার।', 'ছকুমালী খেতের থেকে', 'তুলছে মুলো ভাদুরে,', 'পিঠ আঁকড়ে জড়িয়ে থাকে', 'ছেলেটা তার আদুরে।', 'হঠাৎ কখন বাদুলে মেঘ', 'জুটল এসে দলে দল,', 'পসলা কয়েক বৃষ্টি হতেই', 'মাঠ হয়ে যায় জলে জল।', 'কচুর পাতায় ঢেকে মাথা', 'সাঁওতালী সব মেয়েরা', 'ঘোষের বাগান থেকে পাড়ে', 'কাঁচা কাঁচা পেয়ারা।', 'মাথায় চাদর বেঁধে নিয়ে', 'হাট থেক যায় হাটুরে;', 'ভিজে কাঠের আঁঠি বেঁধে', 'চলছে-ছুটে কাঠুরে।', 'নিমের ডালে পাখির ছানা', 'পাড়তে গেল ওরা কি--', 'পকেট ভরে নিয়ে গেল', 'কাঠবিড়ালির খোরাকি।', 'হালদারদের মেয়েটা ওই--', 'দেখি তারে যখুনি', 'মাঠে মাঠে ভিজে বেড়ায়,', 'মা এসে দেয় বকুনি।', 'গোলাকৃতি গড়নাটা ওর,', 'সবাই ডাকে বাতাবি;', 'খুদু বলে, আমার সঙ্গে', 'সাঙাৎনি- কি পাতাবি।', 'পুকুরপাড়ে ছড়িয়ে আছে', 'তেলের শিশির কাঁচভাঙা,', 'জেলের পোঁতা বাঁশের খোঁটায়', 'বসে আছে মাছরাঙা।', 'দক্ষিণে ওই উঠল হাওয়া,', 'বৃষ্টি এখন থামল কি।', 'গাছের তলায় পা ছড়িয়ে', 'চিবোয় ভুলু আমলকি।', 'ময়লা কাপড় হিস্হিসিয়ে', 'আছাড় মারে ধোবাতে;', 'পাড়ার মেয়ে মাছ ধরতে', 'আঁচল মেলে ডোবাতে।', 'পা ডুবিয়ে ঘাটের ধারে', 'ঘোষপুকুরের কিনারায়', 'মাসিক-পত্র পড়ছে বসে', 'থার্ড ইয়ারের বীণা রায়।', 'বিজুলি যায় সাপ খেলিয়ে', 'লক্লকি', 'বাঁশের পাতা চমকে ওঠে', 'ঝক্ঝকি।', 'চড়কডাঙায় ঢাক বাজে ঐ', 'ড্যাড্যাংড্যাঙ।', 'মাঠে মাঠে মক্মকিয়ে', 'ডাকছে ব্যাঙ']
['খেঁদুবাবুর এঁধো পুকুর, মাছ উঠেছে ভেসে;', 'পদ্মমণি চচ্চড়িতে লঙ্কা দিল ঠেসে।', 'আপনি এল ব্যাক্টিরিয়া, তাকে ডাকা হয় নাই।', 'হাঁসপাতালের মাখন ঘোষাল বলেছিল, ভয় নাই।', 'সে বলে, সব বাজে কথা, খাবার জিনিস খাদ্য--', 'দশ দিনেতেই ঘটিয়ে দিল দশজনারই শ্রাদ্ধ।', 'শ্রাদ্ধের যে ভোজন হবে কাঁচা তেঁতুল দরকার,', 'বেগুনমুলোর সন্ধানেতে ছুটল ন্যাড়া সরকার।', 'বেগুনমুলো পাওয়া যাবে নিলফামারির বাজারে,', 'নগদ দামে বিক্রি করে তিন টাকা দাম হাজারে।', 'দুমকাতে লোক পাঠিয়েছিল, বানিয়ে দেবে মুড়কি--', 'সন্দেহ হয় ওজনমতো মিশল তাতে গুড় কি।', "সর্ষে যে চাই মণ দু'তিনেক ঝোলে ঝালে বাটনায়,", 'কালুবাবু তারই খোঁজে গেলেন ধেয়ে পাটনায়।', 'বিষম খিদেয় করল চুরি রামছাগলের দুধ,', 'তারই সঙ্গে মিশিয়ে নিলে গমভাঙানির খুদ।', 'ঐ শোনা যায় রেডিয়োতে বোঁচা গোঁফের হুমকি;', 'দেশবিদেশে শহরগ্রামে গলা-কাটার ধুম কী।', 'খাঁচায় পোষা চন্দনাটা ফড়িঙে পেট ভরে;', 'সকাল থেকে নাম করে গান, হরে কৃষ্ণ হরে।', 'বালুর চরে আলুহাটা-- হাতে বেতের চুপড়ি,', 'খেতের মধ্যে ঢুকে কালু মুলো নিল উপ্ড়ি।', 'নদীর পাড়ে কিচিরমিচির লাগালো গাঙশালিখ যে,', 'অকারণে ঢোলক বাজায় মুলোখেতের মালিক যে।', 'কাঁকুড়খেতে মাচা বাঁধে পিলেওয়ালা ছোকরা,', 'বাঁশের বনে কঞ্চি কাটে মুচিপাড়ার লোকরা।', 'পাটনাতে নীলকুঠির গঞ্জে খেয়া চালায় পাট্নি,', 'রোদে জল নিতুই চলে চার পহরের খাট্নি।', 'কড়াপড়া কঠিন হাতে মাজা কাঁসার কাঁকনটা,', 'কপালে তার পত্রলেখা উল্কিদেওয়া আঁকনটা।', 'কুচোমাছের টুকরি থেকে চিলেতে নেয় ছোঁ মেরে,', 'মেছনি তার সাত গুষ্টি উদ্দেশে দেয় যমেরে।', 'ও পারেতে খড়গপুরে কাঠি পড়ে বাজনায়,', 'মুন্সিবাবু হিসেব ভোলে জমিদারের খাজনায়।', 'রেডিয়োতে খবর জানায়, বোমায় করলে ফুটো,', 'সমুদ্দুরে তলিয়ে গেল মালের জাহাজ দুটো।', 'খাঁচার মধ্যে ময়না থাকে, বিষম কলরবে', 'ছাতু ছড়ায়, মাতায় পাড়া আত্মারামের স্তবে।', 'হুইস্ল্ দিল প্যাসেঞ্জারে সাঁৎরাগাছির ড্রাইভার--', 'মাথায় মোছে হাতের কালি, সময় না পায় নাইবার।', 'ননদ গেল ঘুঘুডাঙায়, সঙ্গে গেল চিন্তে--', 'লিলুয়াতে নেমে গেল ঘুড়ির লাঠাই কিনতে।', 'লিলুয়াতে খইয়ের মোওয়া চার ধামা হয় বোঝাই,', 'দান দিতে হায় টাকার থলি মিথ্যে হল খোঁজাই।', 'ননদ পরল রাঙা চেলি, পাল্কি চড়ে চলল--', 'পাড়ায় পাড়ায় রব উঠেছে গায়ে-হলুদ কল্য।', 'কাহারগুলো পাগড়ি বাঁধে, বাঁদি পরে ঘাগরা,', 'জমাদারের মামা পরে শুঁড়তোলা তার নাগরা।', 'পাঁড়েজি তাঁর খড়ম নিয়ে চলেন খটাৎ খটাৎ|,', 'কোথা থেকে ধোবার গাধা চেঁচিয়ে ওঠে হঠাৎ।', 'খয়রাডাঙার ময়রা আসে, কিনে আনে ময়দা--', 'পচা ঘিয়ের গন্ধ ছড়ায়, যমালয়ের পয়দা।', 'আকাশ থেকে নামল বোমা, রেডিয়ো তাই জানায়,', 'অপঘাতে বসুন্ধরা ভরল কানায় কানায়', 'খাঁচার মধ্যে শ্যামা থাকে, ছিরকুটে খায় পোকা,', 'শিস দেয় সে মধুর স্বরে, হাততালি দেয় খোকা।', 'হুইস্ল্ বাজে ইস্টিসনে, বরের জ্যাঠামশাই', 'চমকে ওঠে--গেলেন কোথায় অগ্রদ্বীপের গোঁসাই।', 'সাঁৎরাগাছির নাচনমণি কাটতে গেল সাঁতার,', 'হায় রে কোথায় ভাসিয়ে দিল সোনার সিঁথি মাথার।', "মোষের শিঙে ব'সে ফিঙে লেজ দুলিয়ে নাচে--", 'শুধোয় নাচন, সিঁথি আমার নিয়েছে কোন্ মাছে।', 'মাছের লেজের ঝাপটা লাগে, শালুক ওঠে দুলে;', 'রোদ পড়েছে নাচনমণির ভিজে চিকন চুলে।', 'কোথায় ঘাটের ফাটল থেকে ডাকল কোলাব্যাঙ,', 'খড়গ্পুরের ঢাকে ঢোলে বাজল ড্যাড্যাংড্যাঙ।', 'কাঁপছে ছায়া আঁকাবাঁকা, কলমিপাড়ের পুকুর--', 'জল খেতে যায় এক-পা-কাটা তিনপেয়ে এক কুকুর।', 'হুইস্ল্ বাজে, আছে সেজে পাইকপাড়ার পাত্রী,', 'শেয়ালকাঁটার বন পেরিয়ে চলে বিয়ের যাত্রী।', 'গ্যাঁগোঁ করে রেডিয়োটা কে জানে কার জিত--', 'মেশিন্গানে গুঁড়িয়ে দিল সভ্যবিধির ভিত।', 'টিয়ের মুখের বুলি শুনে হাসছে ঘরে পরে--', 'রাধে কৃষ্ণ, রাধে কৃষ্ণ, কৃষ্ণ কৃষ্ণ হরে।', 'দিন চলে যায় গুন্গুনিয়ে ঘুমপাড়ানির ছড়া,', 'শানবাঁধনো ঘাটের ধারে নামছে কাঁখের ঘড়া।', 'আতাগাছের তোতাপাখি, ডালিমগাছে মৌ,', 'হীরেদাদার মড়মড়ে থান, ঠাকুরদাদার বউ।', 'পুকুরপাড়ে জলের ঢেউয়ে দুলছে ঝোপের কেয়া,', 'পাটনি চালায় ভাঙা ঘাটে তালের ডোঙার খেয়া।', 'খোকা গেছে মোষ চরাতে, খেতে গেছে ভুলে,', "কোথায় গেল গমের রুটি শিকের 'পরে তুলে।", 'আমার ছড়া চলেছে আজ রূপকথাটা ঘেঁষে,', 'কলম আমার বেরিয়ে এল বহুরূপীর বেশে।', 'আমরা আছি হাজার বছর ঘুমের ঘোরের গাঁয়ে,', 'আমরা ভেসে বেড়াই স্রোতের শেওলা-ঘেরা নায়ে।', 'কচি কুমড়োর ঝোল রাঁধা হয়, জোরপুতুলের বিয়ে,', 'বাঁধা বুলি ফুকরে ওঠে কমলাপুলির টিয়ে।', 'ছাইয়ের গাদায় ঘুমিয়ে থাকে পাড়ার খেঁকি কুকুর,', 'পান্তিহাটে বেতোঘোড়া চলে টুকুর-টুকুর।', 'তালগাছেতে হুতোমথুমো পাকিয়ে আছে ভুরু,', 'ভক্তিমালা হড়মবিবির গলাতে সাতপুরু।', 'আধেক জাগায় আধেক ঘুমে ঘুলিয়ে আছে হাওয়া,', 'দিনের রাতের সীমানাটা পেঁচোয়-দানোয়-পাওয়া।', 'ভাগ্যলিখন ঝাপসা কালির, নয় সে পরিস্কার--', 'দুঃখসুখের ভাঙা বেড়ায় সমান যে দুই ধার।', 'কামারহাটার কাঁকুড়গাছির ইতিহাসের টুকরো,', 'ভেসে চলে ভাঁটার জলে উইয়ে-ঘুনে-ফুকরো।', 'অঘটন তো নিত্য ঘটে রাস্তাঘাটে চলতে,', 'লোকে বলে, সত্যি নাকি!--ঘুমোয় বলতে বলতে।', 'সিন্ধুপারে চলছে হোথায় উলটপালট কাণ্ড,', 'হাড় গুঁড়িয়ে বানিয়ে দিলে নতুন কী ব্রহ্মাণ্ড।', 'সত্য সেথায় দারুণ সত্য, মিথ্যে ভীষণ মিথ্যে,', 'ভালোয় মন্দে সুরাসুরের ধাক্কা লাগায় চিত্তে।', 'পা ফেলতে না ফেলতে হতেছে ক্রোশ পার।', 'দেখতে দেখতে কখন যে হয় এসপার-ওসপার।']
['গলদাচিংড়ি তিংড়িমিংড়ি,', 'লম্বা দাঁড়ায় করতাল,', 'পাকড়াশিদের কাঁকড়াডোবায়', 'মাকড়সাদের হরতাল।', 'পয়লা ভাদর, পাগলা বাঁদর,', 'লেজখানা যায় ছিঁড়ে,', 'পালতে মাদার, সেরেস্তাদার', 'কুটছে নতুন চিঁড়ে।', 'কলেজপাড়ায় শেয়াল তাড়ায়', 'অন্ধ কলুর গিন্নি।', 'ফটকে ছোঁড়া চট্কিয়ে খায়', 'সত্যপিরের সিন্নি।', 'মুল্লুক জুড়ে উল্লুক ডাকে,', 'ঢোলে কুল্লুক ভট্ট,', 'ইলিশের ডিম ভাজে বঙ্কিম,', 'কাঁদে তিনকড়ি চট্ট।', 'গরানহাটায় সজনেডাঁটা', 'কিনছে পুলিস সার্জন,', 'চিৎপুরে ঐ নাগা সন্ন্যাসী', 'কাত হয়ে মরে চারজন।', 'পঞ্চায়েতের চুপড়ি বেতের,', 'সর্ষেখেতের চাষী;', 'কাঁচালঙ্কার ফোড়ন লাগায়', 'কুড়োনচাঁদের মাসি।', 'পটলডাঙায় চক্ষু রাঙায়', 'মুর্গিহাটার মিঞা;', 'শম্ভু বাজায় তম্বুরাটায়', 'কেঁয়াও-কেঁয়াও-কিঞা।', 'ঠন্ঠনে আজ বেচে লণ্ঠন', 'চার পয়সায় আটটা।', 'মুখ ভেংচিয়ে হেড্মাস্টার', 'মন্তুরে করে ঠাট্টা।', 'চিন্তামণির কয়লাখনির', 'কুলির ইন্ফ্লুয়েঞ্জা;', 'বিরিঞ্চিদের খাজাঞ্চি ঐ', 'চণ্ডীচরণ সেন-জা।', 'শিলচরে হায় কিলচড় খায়', 'হস্টেলে যত ছাত্র;', 'হাজি মোল্লার দাঁড়িমাল্লার', 'বাকি একজন মাত্র।', 'দাওয়াইখানায় শিঙাড়া বানায়,', 'উচ্চিংড়েটা লাফ দেয়;', 'কনেস্টেবল পেতেছে টেব্ল্', 'খুদিরে চায়ের কাপ দেয়।', 'গুবরেপোকার লেগেছে মড়ক,', 'তুবড়ি ছোটায় পঞ্চু;', 'ন্যায়রত্নের ঘাড়ের উপর', 'কাকাতুয়া হানে চঞ্চু।', 'সিরাজগঞ্জে বিরাট মিটিং,', 'তুলো-বের-করা বালিশ;', 'বংশু ফকির ভাঙা চৌকির', 'পায়াতে লাগায় পালিশ।', 'রাবণের দশ মুণ্ডে নেমেছে', 'বকুনি ছাড়ায়ে মাত্রা;', 'নেড়ানেড়ি দলে হরি-হরি বলে,', 'শেষ হল রামযাত্রা।']
['রাত্তিরে কেন হল মর্জি,', 'চুল কাটে চাঁদনির দর্জি।', 'চুমরিয়ে দিল তার জুলফি,', 'নাপিত আদায় করে full fee।', 'চাঁদনির রাঁধ্নি সে আসে যায়,', 'বঁড়শি-বেহালা থেকে বাসে যায়।', 'ভবুরাম ওর পাড়াপড়শী,', 'বেচে সে লাঠাই আর বঁড়শি।', 'আর বেচে যাত্রার বেয়ালা,', 'আর বেচে চা খাবার পেয়ালা।', 'চা খেয়ে সে দিল ঘুম তখুনি,', 'সইল না গিন্নির বকুনি।', 'কটকের নেত্ত মজুমদার,', 'সে বটে সুবিখ্যাত ঘুমদার।', 'কলু সিং দেয় তারে পাক্কা', 'তিন মণ ওজনের ধাক্কা।', 'হাই তুলে বলে, এ কী ঠাট্টা--', 'ঘড়িতে যে সবে সাড়ে-আটটা।', 'চৌকিদারের মেজো শালী সে', 'পড়ে থাকে মুখ গুঁজে বালিশে।', 'তাই দেখে গলাভাঙা পালোয়ান', 'বাজখাঁই সুরে বলে, আলো আন্।', 'নীচে থেকে বলে হেঁকে রহমৎ,', 'বাংলা জবানি তুমি কহো মৎ।', 'ও দিকে মাথায় বেঁধে তোয়ালে', 'ভিখুরাম নাচে তার গোয়ালে।', 'তোয়ালেটা পাদরির ভাইঝির,', 'মোজা-জোড়া খড়দার বাইজির।', 'পিরানের পাড়ে দেয় চুমকি,', 'ইরানেতে সেলাইয়ের ধুম কী।', 'বোগদাদে তাই যাবে আলাদিন', 'শাশুড়ি যতই ঘরে তালা দিন।', 'শাশুড়ির মুখঢাকা বুর্খায়,', 'পাছে তারে ঠেলা মারে গুর্খায়।', 'চুরি গেছে গুর্খার ভেঁপুটি,', 'এজলাসে চিন্তিত ডেপুটি।', 'ডেপুটির জুতো মোড়া সাটিনেই,', 'কোনোখানে দাঁতনের কাঠি নেই।', 'দাঁতনের খোঁজে লাগে খটকা,', 'পেয়াদা ঘি আনে তিন মটকা।', 'গাওয়া ঘি সে নয়, সে-যে ভরসা--', 'সের-করা দাম পাঁচ পয়সা।', 'বাবু বলে, দাম খুব জেয়াদা,', 'কাজে ইস্তফা দিল পেয়াদা।', 'উমেদার এল আজ পয়লা', 'গোয়াড়ির যত গোড়ো গয়লা।', 'পয়লার ঘরে হাঁড়ি চড়ে না,', 'পদ্মরে ছেড়ে খাঁদু নড়ে না।', 'পদ্ম সেদিন মহা বিব্রত,', 'বুধবারে ছিল তার কী ব্রত।', 'ভাশুর পড়ল এসে সুমুখে,', 'দুধ খেয়ে নিল এক চুমুকে।', 'চেপে এল লজ্জা শরমটা,', 'টেনে দিল দেড়-হাত ঘোমটা।', 'চুঁচড়োয় বাড়ি হরিমোহনের,', 'গঙ্গায় স্নানে গেছে গ্রহণের।', 'সঙ্গে নিয়েছে চার গণ্ডা', 'বেছে বেছে পালোয়ান ষণ্ডা।', 'তাল ঠোকে রামধন মুন্সি,', 'কোমরেতে তিন পাক ঘুন্সি।', 'দিদি বলে,মুখ তোর ফ্যাকাশে,', 'ভালো করে ডাক্তার দেখাসে।', 'বলে ওঠে তিনকড়ি পোদ্দার,', 'আগে তুই উকিলের শোধ্ ধার।', 'ভিখু শুনে কেঁদে চোখ রগড়ায়,', 'একদম  চলে গেল মগরায়।', 'মগরায় খুদি নিয়ে খুঞ্চে', 'খেজুরের আঁটিগুলো গুনছে--', 'যেই হল তিন-কুড়ি পাঁচটা,', 'দেখে নিল উনুনের আঁচটা।', "ননদের ঘরে ক'রে ঘি চুরি", 'তখনি চড়িয়ে দিল খিচুড়ি।', 'হল না তো চালে ডালে মেলানো,', 'মুশকিল হবে ওটা গেলানো।', 'সাড়া পায় মাছওয়ালা মিন্সের;', 'বলে, পাকা রুই চাই তিন সের।', 'বনমালী মাছ আনে গামছায়;', 'বলে, ও যে এক্ষুনি দাম চায়।', 'আচ্ছা, সে দেখা যাবে কালকে--', "ব'লেই সে চলে গেল শালকে।", 'মুন্সি যখন লেখে তৌজি,', 'জলে নামে শালকের বউ ঝি।', 'শাল্কের ঘাটে ভাঙা পাল্কি;', 'কালু যাবে বানিচঙে কাল কি।', 'বানিচঙে ঢেঁকি পাকা-গাঁথ্নি,', 'ধান কাটে কালুদার নাৎনি।', 'বানিচঙ কোন্ দেশে কোন্ গাঁয়,', 'কে জানে সে যশোরে কি বনগাঁয়।', 'ফুটবলে বনগাঁর মোক্তার', 'যত হারে, তত বাড়ে রোখ তার।', 'তার ছেলে হরেরাম মিত্তির,', "আঁক ক'সে ব্যামো হল পিত্তির।", 'মুখ চোখ হয়ে গেল হলদে,', 'ওরে ওকে পলতার ঝোল দে।', 'পলতা কিনতে গেল ধুবড়ি,', 'কিনল গুগলি এক-চুবড়ি।', 'হুগলির গুগলি কী মাগ্গি,', 'ভাঙা হাটে পাওয়া গেল ভাগ্যি।', 'ধুবড়িতে মানকচু সস্তা,', 'ফাউ পেল কাগজ দু বস্তা।', 'দেখে বলে নীলমণি সরকার--', 'কাগজে হরুর খুব দরকার;', 'জ্যামিতি অতীত তার সাধ্যর,', 'যতই করুন তারে মারধোর।', 'কাগজে বসিয়ে রেখে নারকেল', "পেন্সিলে কাটে ব'সে সার্কেল।", 'সার্কেল কাটতে সে কী বুঝে', 'খামকাই ঠেকে গেল ত্রিভুজে।', 'সইতে পারে না তার চাপুনি,', 'পালাজ্বরে দিল তারে কাঁপুনি।', 'শ্রাদ্ধবাড়িতে লেগে ঠাণ্ডা', 'হেঁচে মরে ত্রিবেণীর পাণ্ডা।', 'অবেলায় খেতে বসে দারোগা,', "শির শির ক'রে ওঠে তারো গা।", 'টাট্টু ঘোড়ার এক গাড়িতে', 'ডাক্তার এল তার বাড়িতে।', 'সে-ঘোড়াটা বেড়া ভাঙে নন্দর,', 'চিহ্ন রাখে না খেত-খন্দর।', 'নন্দ বিকেলে গেল হাবড়ায়,', 'সারি সারি গাড়ি দেখে ঘাবড়ায়।', "গোনে ব'সে, তিন চার পাঁচ সাত,", 'আউড়িয়ে যায় সারা ধারাপাত।', 'গুনে গুনে পারে না যে থামতে,', "গল্গল্ ক'রে থাকে ঘামতে।", 'নয় দশ বারো তেরো চোদ্দ,', 'মনে পড়ে পয়ারের পদ্য।', 'কাশীরাম দাসে আনে পুণ্য,', 'দশে আর বিশে লাগে শূন্য।', '"কাশীরম কাশীরাম\' বোল দেয়,', 'সারাদিন মনে তার দোল দেয়।', 'আঁকগুলো মাথা থাকে ঘোলাতে,', 'নন্দ ছুটেছে হাটখোলাতে।', 'হাটখোলা শ্বশুরের গদি তার--', 'সেইখানে বাসা মেলে যদি তার', 'এক সংখ্যায় মন দেবে ঝাঁপ,', 'তার চেয়ে বেশি হলে হবে পাপ।', 'আর নয়, আর নয়, আর নয়--', 'কখনোই দুই তিন চার নয়']
['আজ হল রবিবার, খুব মোটা বহরের', 'কগজের এডিশন; যত আছে শহরের', 'কানাকানি, যত আছে আজগবি সংবাদ,', 'যায় নিকো কোনোটার একটুও রঙ বাদ।', '"বার্তাকু\' লিখে দিল, গুজরানওয়ালায়', 'দলে দলে জোট করে পাঞ্জাবি গোয়ালায়।', 'বলে তারা, গোরু পোষা গ্রাম্য এ কারবার', 'প্রগতির যুগ আজ দিন এল ছাড়বার।', 'আজ থেকে প্রত্যহ রাত্তির পোয়ালেই', 'বসবে প্রেপরিটরি ক্লাস এই গোয়ালেই।', 'স্তূপ রচা দুই বেলা খড়-ভুষি-ঘাসটার', 'ছেড়ে দিয়ে হবে ওরা ইস্কুলমাস্টার।', 'হম্বাধ্বনি যাহা গো-শিশু গো-বৃদ্ধের', 'অন্তর্ভূত হবে বই-গেলা বিদ্যের।', "যত অভ্যেস আছে লেজ ম'লে পিটোনো", "ছেলেদের পিঠে হবে পেট ভ'রে মিটোনো।", '"গদাধরে\' রেগে লেখে, এ কেমন ঠাট্টা--', 'বার্তাকু পরে পরে সাতটা কি আটটা', 'যা লিখেছে সব কটা সমাজের বিরোধী,', 'মতগুলো প্রগতির দ্বার আছে নিরোধি।', 'সেদিন সে লিখেছিল, ঘুঁটে চাই চালানো,', 'শহরের ঘরে ঘরে ঘুঁটে হোক জ্বালানো।', 'কয়লা ঘুঁটেতে যেন সাপে আর নেউলে,', 'ঝড়িয়াকে করে দিক একদম দেউলে।', 'সেনেট হাউস আদি বড়ো বড়ো দেয়ালী', 'শহরের বুক জুরে আছে যেন হেঁয়ালি।', 'ঘুঁটে দিয়ে ভরা হোক, এই এক ফতোয়ায়', 'এক দিনে শহরের বেড়ে যাবে কত আয়।', 'গোয়ালারা চোনা যদি জমা করে গামলায়', 'কত টাকা বাঁচে তবে জল-দেওয়া মামলায়।', 'বার্তাকু কাগজের ব্যঙ্গে যে গা জ্বলে,', 'সুন্দর মুখ পেলে লেপে ওরা কাজলে।', 'এ-সকল বিদ্রূপে বুদ্ধি যে খেলো হয়,', 'এ দেশের আবহাওয়া ভারি এলোমেলো হয়।', 'গদাধর কাগজের ধমকানি থামল,', 'হেসে উঠে বার্তাকু যুদ্ধেতে নামল।', 'বলে, ভায়া, এ জগতে ঠাট্টা সে ঠাট্টাই--', 'গদাধর, গদা রেখে লও সেই পাঠটাই।', 'মাস্টার না হয়ে যে হলে তুমি এডিটর', 'এ লাগি তোমার কাছে দেশটাই ক্রেডিটর।', 'এডুকেশনের পথে হয় নি যে মতি তব,', 'এই পুণ্যেই হবে গোকুলেই গতি তব।', 'অবশেষে এ দুখানা কাগজের আসরে', 'বচসার ঝাঁজ দেখে ভয়ে কথা না সরে।']
['সিউড়িতে হরেরাম মৈত্তির', 'পাঁজি দেখে সতেরোই চৈত্তির।', 'বলে, আজ যেতে হবে মথুরায়।', 'সেথা তার মামা আছে সতু রায়।', "বেস্পতিবারে গাড়ি চ'ড়ে তার", 'চাকা ভাঙে নরসিংগড়ে তার।', 'তাই তার যাত্রাটা ঘুরুলে,', 'ফিরে এসে চলে গেল সুরুলে।', 'ঠিক হল যেতে হবে পেশোয়ার,', 'সেথা আছে সেজো মাসি মেসো আর।', 'এসে দেখে-একা আছে বউ সে,', 'মেসো গেছে পানিপথে পৌষে।', 'হাথুয়ার কাছাকাছি না যেতেই,', 'বাঙালি সে ধরা পড়ে সাজেতেই।', "চোখ রাঙা ক'রে বলে দারোগা,", 'থানামে লে কর্ হম মারো গা।', 'ছোটো ভাই বেঁধে চিঁড়ে মুড়কি', 'সন্ন্যাসী হয়ে গেল রুড়কি।', 'ঠোক্কর খেয়ে পড়ে বোঁচকায়,', 'কুক্ষণে পা দুখানা মোচকায়।', 'শেষে গেল সুলতানপুরে সে,', 'গান ধরে মূলতান সুরে সে।', 'বেলাশেষে এল যবে বাম্ড়ায়', 'কী ভীষণ মশা তাকে কামড়ায়।', 'বুঝলে সে শান্ত যে হওয়া দায়,', 'গোরুর গাড়িতে চলে নওয়াদায়।', 'গোরুটা পড়ল মুখ থুবড়ি', 'ক্রোশ দুই থাকতেই ধুবড়ি।', 'কাটিহারে তুলে তাকে ধরল,', 'তখন সে পেট ফুলে মরল।', 'শুনেছে তিসির খুব নামো দর,', 'তাই পাড়ি দিতে গেল দামোদর।', 'দামোদরে বুধুরাম খেয়া দেয়,', 'চেপে বসে ডেপুটির পেয়াদায়।', 'শংকর ভোরবেলা চুঁচড়োয়।', 'হাউ-হাউ শব্দে গা মুচড়োয়।', 'নাড়াজোলে বড়োবাবু তখুনি', 'শুরু করে বংশুকে বকুনি।', 'বংশুর যত হোক খাটো আয়,', 'তবু তার বিয়ে হবে কাটোয়ায়।', 'বাঁধা হুঁকো বাঁধা নিয়ে খড়দার', 'ধার দিলে মতিরাম সর্দার।', '"শাঁখা চাই\' বলতেই শাঁখারি', 'বলে, শাঁখ আছে তিন টাকারই।', 'দর-কষাকষি নিয়ে অবশেষ', 'পুলিসথানায় হল সব শেষ।', 'সাসারামে চলে গেল লোক তার', 'খুঁজে যদি পাওয়া যায় মোক্তার।', 'সাক্ষীর খোঁজে গেল চেউকি,', 'গাঁজাখোর আছে সেথা কেউ কি।', 'সাথে নিয়ে ভুলুদা ও শশিদি', 'অনুকূল চলে গেছে জসিদি।', 'পথে যেতে বহু দুখ ভুগে রে', 'খোঁড়া ঘোড়া বেচে এল মুঙেরে।', 'মা ও দিকে বাতে তার পা খুঁড়ায়,', 'পড়ে আছে সাত দিন বাঁকুড়ায়।', 'ডক্তার তিনকড়ি সাণ্ডেল', 'বদলি করেছে বাসা বাণ্ডেল।', 'তাই লোক পাঠায় কোদার্মায়', 'চিঠি লিখে দিল সে ভোঁদার মায়।', 'সাতক্ষীরা এল চুপিচুপি সে,', 'তার পরে গেল পাঁচথুপি সে।', "সেখানেতে মাছি প'ল ভাতে তার,", 'ঝগড়া হোটেলবাবু সাথে তার।', 'অতুল গিয়েছে কবে নাসিকে,', 'সঙ্গে নিয়েছে তার মাসিকে।', 'রাঁধবার লোক আছে মাদ্রাজি', 'সাতটাকা মাইনেয় আধ-রাজি।', 'লালচাঁদ যেতে যেতে পাকুড়ে', 'খিদেটা মেটায় শসা কাঁকুড়ে।', 'পৌঁছিয়ে বাহাদুরগঞ্জে', 'হাঁসফাঁস করে তার মন-যে।', 'বাসা খুঁজে সাথি তার কাঙলা', 'খুলনায় পেল এক বাঙলা।', 'শুধু একখানা ভাঙা চৌকি,', 'এখানেই থাকে মেজো বউ কি।', 'নেমে গেল যেথা কানুজংশন,', 'ভিমরুলে করে দিল দংশন।', 'ডাক্তারে বলে চুন লাগাতে', 'জ্বালাটাকে চায় যদি ভাগাতে।', 'চুন কিনতে সে গেল কাটনি,', 'কিনে এল আমড়ার চাটনি।', 'বিকানিরে পড়ল সে নাকালে,', 'উটে তাকে কী বিষম ঝাঁকালে।', 'বাড়িভাড়া করেছিল শ্বশুরই,', 'তাই খুশি মনে গেল মশুরি।', "শ্বশুর উধাও হল না ব'লে,", "জামাই কি ছাড়া পাবে তা ব'লে।", 'জায়গা পেয়েছে মালগাড়িতে,', 'হাত সে বুলাতেছিল দাড়িতে,', 'ঝাঁকা থেকে মুর্গিটা নাকে তার', 'ঠোকর মেরেছে কোন্ ফাঁকে তার।', 'নাকের গিয়েছে জাত রটে যায়,', 'গাঁয়ের মোড়ল সব চটে যায়।', 'কানপুর হতে এল পণ্ডিত,', 'বলে এরে করা চাই দণ্ডিত।', 'লাশা হতে শ্বেত কাক খুঁজিয়া', 'নাসাপথে পাখা দাও গুঁজিয়া।', 'হাঁচি তবে হবে শতশতবার,', 'নাক তার শুচি হবে ততবার।', 'তার পরে হল মজা ভরপুর', 'যখন সে গেল মজাফরপুর।', 'শালা ছিল জমাদার থানাতে,', 'ভোজ ছিল মোগলাই খানাতে।', 'জৌনপুরি কাবাবের গন্ধে', 'ভুরভুর করে সারা সন্ধে।', 'দেহটা এমনি তার তাতালে', 'যেতে হল মেয়ো-হাঁসপাতালে।', "তার পরে কী যে'হল শেষটা", 'খবর না পাই করে চেষ্টা।']
['মাঝরাতে ঘুম এল, লাউ কেটে দিতে', 'ছিঁড়ে গেল ভুলুয়ার ফতুরায় ফিতে।', 'খুদু বলে, মামা আসে, এই বেলা লুকো।', 'কানাই কাঁদিয়া বলে, কোথা গেল হুঁকো।', 'নাতি আসে হাতি চড়ে, খুড়ো বলে, আহা,', 'মারা বুঝি গেল আজ সনাতন সাহা।', 'তাঁতিনীর নাতিনীর সাথিনী সে হাসে;', 'বলে, আজ ইংরেজি মাসের আঠাশে।', 'তাড়া খেয়ে ন্যাড়া বলে, চলে যাব রাঁচি।', 'ঠাণ্ডায় বেড়ে গেল বাঁদরের হাঁচি।', 'কুকুরের লেজে দেয় ইন্জেক্শ্যান,', 'মান্থলি টিকিট কেনে জলধর সেন।', 'পাঁজি লেখে, এ বছরে বাঁকা এ কালটা,', 'ত্যাড়াবাঁকা বুলি তার উলটা-পালটা--', 'ঘুলিয়ে গিয়েছে তার বেবাক খবর--', 'জানি নে তো কে যে কারে দিচ্ছে কবর।']
