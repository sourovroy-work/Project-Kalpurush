['ধূমকেতু মাঝে মাঝে হাসির ঝাঁটায়', 'দ্যুলোক ঝাঁটিয়ে নিয়ে কৌতুক পাঠায়', 'বিস্মিত সূর্যের সভা ত্বরিতে পারায়ে--', 'পরিহাসচ্ছটা ফেলে সুদূরে হারায়ে,', 'সৌর বিদূষক পায় ছুটি।', 'আমার জীবনকক্ষে জানি না কী হেতু,', 'মাঝে মাঝে এসে পড়ে খ্যাপা ধূমকেতু--', 'তুচ্ছ প্রলাপের পুচ্ছ শূন্যে দেয় মেলি,', 'ক্ষণতরে কৌতুকের ছেলেখেলা খেলি', 'নেড়ে দেয় গম্ভীরের ঝুঁটি।', 'এ জগৎ মাঝে মাঝে কোন্ অবকাশে', 'কখনো বা মৃদুস্মিত কভু উচ্চহাসে', 'হেসে ওঠে, দেখা যায় আলোকে ঝলকে--', 'তারা কেহ ধ্রুব নয়, পলকে পলকে', 'চিহ্ন তার নিয়ে যায় মুছে।', 'তিমির-আসনে যবে ধ্যানমগ্ন রাতি', 'উল্কাবরিষনকর্তা করে মাতামাতি--', 'দুই হাতে মুঠা মুঠা কৌতুকের কণা', 'ছড়ায় হরির লুঠ, নাহি যায় গনা,', 'প্রহর-কয়েক যায় ঘুচে।', 'অনেক অদ্ভুত আছে এ বিশ্বসৃষ্টিতে,', 'বিধাতার স্নেহ তাহে সহাস্য দৃষ্টিতে।', 'তেমনি হালকা হাসি দেবতার দানে', 'রয়েছে খচিত হয়ে আমার সম্মানে--', 'মূল্য তার মনে মনে জানি।', 'এত বুড়ো কোনোকালে হব নাকো আমি', 'হাসি-তামাশারে যবে কব ছ্যাব্লামি।', 'এ নিয়ে প্রবীণ যদি করে রাগারাগি', 'বিধাতার সাথে তারে করি ভাগাভাগি', 'হাসিতে হাসিতে লব মানি।', 'রবীন্দ্রনাথ ঠাকুর']
['চিঠি তব পড়িলাম, বলিবার নাই মোর,', 'তাপ কিছু আছে তাহে, সন্তাপ তাই মোর।', 'কবিগিরি ফলাবার উৎসাহ-বন্যায়', "আধুনিকাদের 'পরে করিয়াছি অন্যায়", 'যদি সন্দেহ কর এত বড়ো অবিনয়,', "চুপ ক'রে যে সহিবে সে কখনো কবি নয়।", 'বলিব দু-চার কথা, ভালো মনে শুনো তা;', 'পূরণ করিয়া নিয়ো প্রকাশের ন্যূনতা।', 'পাঁজিতে যে আঁক টানে গ্রহ-নক্ষত্তর', 'আমি তো তদনুসারে পেরিয়েছি সত্তর।', 'আয়ুর তবিল মোর কুষ্ঠির হিসাবে', 'অতি অল্প দিনেই শূন্যেতে মিশাবে।', 'চলিতে চলিতে পথে আজকাল হর্দম', 'বুকে লাগে যমরথচক্রের কর্দম।', 'তবু মোর নাম আজো পারিবে না ওঠাতে', 'প্রাত্নিক তত্ত্বের গবেষণা-কোঠাতে।', 'জীর্ণ জীবনে আজ রঙ নাই, মধু নাই--', 'মনে রেখো, তবু আমি জন্মেছি অধুনাই।', 'সাড়ে আঠারো শতক এ| ডি|, সে যে বি| সি| নয়;', 'মোর যারা মেয়ে-বোন নারদের পিসি নয়।', 'আধুনিকা যারে বল তারে আমি চিনি যে,', 'কবিযশে তারি কাছে বারো-আনা ঋণী যে।', 'তারি হাতে চিরদিন যৎপরোনাস্তি', 'পেয়েছি পুরস্কার, পেয়েছিও শাস্তি।', 'প্রমাণ গিয়েছি রেখে, এ-কালিনী রমণীর', 'রমণীয় তালে বাঁধা ছন্দ এ ধমনীর।', 'কাছে পাই হারাই-বা তবু তারি স্মৃতিতে', 'সুরসৌরভ জাগে আজো মোর গীতিতে।', 'মনোলোকে দূতী যারা মাধুরীনিকুঞ্জে', 'গুঞ্জন করিয়াছি তাহাদেরি গুণ যে।', 'সেকালেও কালিদাস-বররুচি-আদিরা', 'পুরসুন্দরীদের প্রশস্তিবাদীরা', 'যাদের মহিমাগানে জাগালেন বীণারে', 'তারাও সবাই ছিল অধুনার কিনারে।', 'আধুনিকা ছিল নাকো হেন কাল ছিল না,', 'তাহাদেরি কল্যাণে কাব্যানুশীলনা।', 'পুরুষ কবির ভালে আছে কোনো সুগ্রহ,', 'চিরকাল তাই তারে এত মহানুগ্রহ।', 'জুতা-পায়ে খালি-পায়ে স্লিপারে বা নূপুরে', 'নবীনারা যুগে যুগে এল দিনে দুপুরে,', 'যেখা স্বপনের পাড়া সেথা যায় আগিয়ে,', 'প্রাণটাকে নাড়া দিয়ে গান যায় জাগিয়ে।', 'তবু কবি-রচনায় যদি কোনো ললনা', 'দেখ অকৃতজ্ঞতা, জেনো সেটা ছলনা।', 'মিঠে আর কটু মিলে, মিছে আর সত্যি,', "ঠোকাঠুকি ক'রে হয় রস-উৎপত্তি।", 'মিষ্ট-কটুর মাঝে কোন্টা যে মিথ্যে', 'সে কথাটা চাপা থাক্ কবির সাহিত্যে।', 'ওই দেখো, ওটা বুঝি হল শ্লেষবাক্য।', 'এরকম বাঁকা কথা ঢাকা দিয়ে রাখ্য।', 'প্রলোভনরূপে আসে পরিহাসপটুতা,', 'সামলানো নাহি যায় অকারণ কটুতা।', 'বারে বারে এইমতো করি অত্যুক্তি', 'ক্ষমা করে কোরো সেই অপরাধমুক্তি।', 'আর যা-ই বলি নাকো এ কথাটা বলিবই,', 'তোমাদের দ্বারে মোরা ভিক্ষার থলি বই।', 'অন্ন ভরিয়া দাও সুধা তাহে লুকিয়ে,', 'মূল্য তাহারি আমি কিছু যাই চুকিয়ে।', 'অনেক গেয়েছি গান মুগ্ধ এ প্রাণ দিয়ে--', 'তোমরা তো শুনেছ তা, অন্তত কান দিয়ে।', 'পুরুষ পরুষ ভাষে করে সমালোচনা,', 'সে অকালে তোমাদেরি বাণী হয় রোচনা।', 'করুণায় ব\'লে থাক, "আহা, মন্দ বা কী।"', 'খুঁটে বের কর না তো কোনো ছন্দ-ফাঁকি।', 'এইটুকু যা মিলেছে তাই পায় কজনা,', 'এত লোক করেছে তো ভারতীর ভজনা।', 'এর পর বাঁশি যবে ফেলে যাব ধুলিতে', 'তখন আমারে ভুলো পার যদি ভুলিতে।', 'সেদিন নূতন কবি দক্ষিণপবনে', 'মধু ঋতু মুখরিবে তোমাদের স্তবনে--', 'তখন আমার কোনো কীটে-কাটা পাতাতে', 'একটা লাইনও যদি পারে মন মাতাতে', 'তা হলে হঠাৎ বুক উঠিবে যে কাঁপিয়া', 'বৈতরণীতে যবে যাব খেয়া চাপিয়া।', 'এ কী গেরো। কাজ কী এ কল্পনাবিহারে,', 'সেণ্টিমেণ্টালিটি বলে লোকে ইহারে।', "ম'রে তবু বাঁচিবার আবদার খোকামি,", 'সংসারে এর চেয়ে নেই ঘোর বোকামি।', 'এটা তো আধুনিকার সহিবে না কিছুতেই;', 'এস্টিমেশনে তার পড়ে যাব নিচুতেই।', 'অতএব, মন, তোর কলসি ও দড়ি আন্,', 'অতলে মারিস ডুব মিড্-ভিক্টোরিয়ান।', 'কোনো ফল ফলিবে না আঁখিজল-সিচনে;', 'শুকনো হাসিটা তবে রেখে যাই পিছনে।', 'গদ্গদ সুর কেন বিদায়ের পাঠটায়,', 'শেষ বেলা কেটে যাক ঠাট্টায় ঠাট্টায়।', 'তোমাদের মুখে থাক্ হাস্যের রোশনাই--', 'কিছু সীরিয়াস কথা বলি তবু, দোষ নাই।', 'কখনো দিয়েছে দেখা হেন প্রভাবশালিনী', 'শুধু এ-কালিনী নয়, যারা চিরকালিনী।', "এ কথাটা ব'লে যাব মোর কন্ফেশানেই", 'তাদের মিলনে কোনো ক্ষণিকের নেশা নেই।', 'জীবনের সন্ধ্যায় তাহাদেরি বরণে', 'শেষ রবিরেখা রবে সোনা-আঁকা স্মরণে।', 'সুর-সুরধুনীধারে যে অমৃত উথলে', "মাঝে মাঝে কিছু তার ঝ'রে পড়ে ভূতলে,", 'এ জনমে সে কথা জানার সম্ভাবনা', 'কেমনে ঘটিবে যদি সাক্ষাৎ পাব না।', 'আমাদের কত ত্রুটি আসনে ও শয়নে,', 'ক্ষমা ছিল চিরদিন তাহাদের নয়নে।', 'প্রেমদীপ জ্বেলেছিল পুণ্যের আলোকে,', 'মধুর করেছে তারা যত কিছু ভালোকে।', 'নানারূপে ভোগসুধা যা করেছে বরষন', 'তারে শুচি করেছিল সুকুমার পরশন।', 'দামি যাহা মিলিয়াছে জীবনের এ পারে', 'মরণের তীরে তারে নিয়ে যেতে কে পারে।', 'তবু মনে আশা করি মৃত্যুর রাতেও', 'তাহাদেরি প্রেম যেন নিতে পারি পাথেয়।', 'আর বেশি কাজ নেই, গেছে কেটে তিনকাল,', 'যে কালে এসেছি আজ সে কালটা সিনিকাল!', 'কিছু আছে যার লাগি সুগভীর নিশ্বাস', 'জেগে ওঠে-- ঢাকা থাক্ তার প্রতি বিশ্বাস।', 'একটু সবুর করো, আরো কিছু বলে যাই,', 'কথার চরম পারে তার পরে চলে যাই।', 'যে গিয়েছে তার লাগি খুঁচিয়ো না চেতনা,', "ছায়ারে অতিথি ক'রে আসনটা পেতো না।", 'বৎসরে বৎসরে শোক করা রীতিটার।', 'মিথ্যার ধাক্কায় ভিত ভাঙে স্মৃতিটার।', "ভিড় ক'রে ঘটা-করা ধরা-বাঁধা বিলাপে", 'পাছে কোনো অপরাধ ঘটে প্রথা-খিলাপে,', 'ভারতে ছিল না লেশ এই-সব খেয়ালের--', "কবি-'পরে ভার ছিল নিজ মেমোরিয়ালের।", '"ভুলিব না, ভুলিব না" এই ব\'লে চীৎকার', 'বিধি না শোনেন কভু, বলো তাহে হিত কার।', 'যে ভোলা সহজ ভোলা নিজের অলক্ষ্যে', 'সে-ই ভালো হৃদয়ের স্বাস্থ্যের পক্ষে।', 'শুষ্ক উৎস খুঁজে মরুমাটি খোঁড়াটা,', 'তেলহীন দীপ লাগি দেশালাই পোড়াটা,', 'যে-মোষ কোথাও নেই সেই মোষ তাড়ানো,', 'কাজে লাগিবে না যাহা সেই কাজ বাড়ানো--', 'শক্তির বাজে ব্যয় এরে কয় জেনো হে,', 'উৎসাহ দেখাবার সদুপায় এ নহে।', 'মনে জেনো, জীবনটা মরণেরই যজ্ঞ--', 'স্থায়ী যাহা, আর যাহা থাকার অযোগ্য,', 'সকলি আহুতিরূপে পড়ে তারি শিখাতে,', 'টিঁকে না যা কথা দিয়ে কে পারিবে টিঁকাতে।', 'ছাই হয়ে গিয়ে তবু বাকি যাহা রহিবে', 'আপনার কথা সে তো আপনিই কহিবে।']
['শুনেছিনু নাকি মোটরের তেল', 'পথের মাঝেই করেছিল ফেল,', 'তবু তুমি গাড়ি ধরেছ দৌড়ে--', 'হেন বীরনারী আছে কি গৌড়ে।', 'নারীপ্রগতির মহাদিনে আজি', 'নারীপদগতি জিনিল এ বাজি।', 'হায় কালিদাস, হায় ভবভূতি,', 'এই গতি আর এই-সব জুতি', 'তোমাদের গজগামিনীর দিনে', 'কবিকল্পনা নেয় নি তো চিনে;', 'কেনে নি ইস্টিশনের টিকেট;', 'হৃদয়ক্ষেত্রে খেলে নি ক্রিকেট;', 'চণ্ড বেগের ডাণ্ডাগোলায়--', 'তারা তো মন্দ-মধুর দোলায়', 'শান্ত মিলন-বিরহ-বন্ধে', 'বেঁধেছিল মন শিথিল ছন্দে।', 'রেলগাড়ি আর মোটরের যুগে', 'বহু অপঘাত চলিয়াছি ভুগে--', 'তাহারি মধ্যে এল সম্প্রতি', 'এ দুঃসাহস, এ তড়িৎগতি;', 'পুরুষেরে দিল দুর্দাম তাড়া,', 'দুর্বার তেজে নিষ্ঠুর নাড়া।', 'ভূকম্পনের বিগ্রহবতী', 'প্রলয়ধাতার নিগ্রহ অতি', 'বহন করিয়া এসেছে বঙ্গে', 'পাদুকামুখর চরণভঙ্গে।', 'সে ধ্বনি শুনিয়া পরলোকে বসি,', 'কবি কালিদাস, পড়িল কি খসি', 'উষ্ণীষ তব; দুরুদুরু বুকে', 'ছন্দ কিছু কি জুটিয়াছে মুখে।', 'একটি প্রশ্ন শুধাব এবার--', 'অকপটে তারি জবাব দেবার', 'আগে একবার ভেবে দেখো মনে,', 'উত্তর পেলে রাখিব গোপনে--', 'স্নিগ্ধচ্ছায়া ছিলে যে অতীতে', 'তেয়াগিয়া তাহা তড়িৎগতিতে', 'নিতে চাও কভু তীব্রভাষণ', 'আধুনিকাদের কবির আসন?', 'মেঘদূত ছেড়ে বিদ্যুৎ-দূত', 'লিখিতে পাবে কি ভাষা মজবুত।']
['"এ তো বড়ো রঙ্গ\' ছড়াটির অনুকরণে লিখিত', 'এ তো বড়ো রঙ্গ, জাদু, এ তো বড়ো রঙ্গ--', 'চার মিঠে দেখাতে পার যাব তোমার সঙ্গ।', 'বরফি মিঠে, জিলাবি মিঠে, মিঠে শোন-পাপড়ি--', 'তাহার অধিক মিঠে, কন্যা, কোমল হাতের চাপড়ি।', 'এ তো বড়ো রঙ্গ, জাদু, এ তো বড়ো রঙ্গ--', 'চার সাদা দেখাতে পার যাব তোমার সঙ্গ।', 'ক্ষীর সাদা, নবনী সাদা, সাদা মালাই রাবড়ি--', 'তাহার অধিক সাদা তোমার পষ্ট ভাষার দাবড়ি।', 'এ তো বড়ো রঙ্গ, জাদু, এ তো বড়ো রঙ্গ--', 'চার তিতো দেখাতে পার যাব তোমার সঙ্গ।', 'উচ্ছে তিতো, পলতা তিতো, তিতো নিমের সুক্ত--', 'তাহার অধিক তিতো যাহা বিনি ভাষায় উক্ত।', 'এ তো বড়ো রঙ্গ, জাদু, এ তো বড়ো রঙ্গ--', 'চার কঠিন দেখাতে পার যাব তোমার সঙ্গ।', 'লোহা কঠিন, বজ্র কঠিন, নাগরা জুতোর তলা--', 'তাহার অধিক কঠিন তোমার বাপের বাড়ি চলা।', 'এ তো বড়ো রঙ্গ, জাদু, এ তো বড়ো রঙ্গ--', 'চার মিথ্যে দেখাতে পার যাব তোমার সঙ্গ।', 'মিথ্যে ভেলকি, ভূতের হাঁচি, মিথ্যে কাঁচের পান্না--', 'তাহার অধিক মিথ্যে তোমার নাকি সুরের কান্না।']
['তোমাদের বিয়ে হল ফাগুনের চৌঠা,', 'অক্ষয় হয়ে থাক্ সিঁদুরের কৌটা।', 'সাত চড়ে তবু যেন কথা মুখে না ফোটে,', 'নাসিকার ডগা ছেড়ে ঘোমটাও না ওঠে;', 'শাশুড়ি না বলে যেন "কী বেহায়া বৌটা\'।', '"পাক প্রণালী\'র মতে কোরো তুমি রন্ধন,', 'জেনো ইহা প্রণয়ের সব-সেরা বন্ধন।', 'চামড়ার মতো যেন না দেখায় লুচিটা,', "স্বরচিত ব'লে দাবি নাহি করে মুচিটা;", 'পাতে বসে পতি যেন নাহি করে ক্রন্দন।', 'যা-ই কেন বলুক-না প্রতিবেশী নিন্দুক', "খুব ক'ষে আঁটা যেন থাকে তব সিন্দুক।", 'বন্ধুরা ধার চায়, দাম চায় দোকানি,', 'চাকর-বাকর চায় মাসহারা-চোকানি--', 'ত্রিভুবনে এই আছে অতি বড়ো তিন দুখ।', 'বই-কেনা শখটারে দিয়ো নাকো প্রশ্রয়;', 'ধার নিয়ে ফিরিয়ো না, তাতে নাহি দোষ রয়।', 'বোঝ আর না-ই বোঝ কাছে রেখো গীতাটি,', 'মাঝে মাঝে উলটিয়ো মনুসংহিতাটি;', '"স্ত্রী স্বামীর ছায়াসম\' মনে যেন হোঁশ রয়।', 'যদি কোনো শুভদিনে ভর্তা না ভর্ৎসে,', 'বেশি ব্যয় হয় পড়ে পাকা রুই মৎস্যে,', 'কালিয়ার সৌরভে প্রাণ যবে উতলায়,', "ভোজনে দুজনে শুধু বসিবে কি দু'তলায়।", 'লোভী এ কবির নাম মনে রেখো, বৎসে।', 'দ্রুত উন্নতিবেগে স্বামীর অদৃষ্ট', 'দারোগাগিরিতে এসে শেষে পাক্ ইষ্ট।', 'বহু পুণ্যের ফল যদি তার থাকে রে,', 'রায়বাহাদুর-খ্যাতি পাবে তবে আখেরে;', 'তার পরে আরো কী বা রবে অবশিষ্ট।']
['সকলের শেষ ভাই', 'সাত ভাই চম্পার', 'পথ চেয়ে বসেছিল', 'দৈবানুকম্পার।', 'মনে মনে বিধি-সনে', 'করেছিল মন্ত্রণ,', 'যেন ভাইদ্বিতীয়ার', 'পায় সে নিমন্ত্রণ।', 'যদি জোটে দরদি', 'ছোটো-দি বা বড়ো-দি', 'অথবা মধুরা কেউ', 'নাতনির র৻াঙ্কে,', 'উঠিবে আনন্দিয়া,', 'দেহ প্রাণ মন দিয়া', 'ভাগ্যেরে বন্দিবে', 'সাধুবাদে থ্যাঙ্কে।', 'এল তিথি দ্বিতীয়া,', 'ভাই গেল জিতিয়া', 'ধরিল পারুল দিদি', 'হাতা বেড়ি খুন্তি।', 'নিরামিষে আমিষে', 'রেঁধে গেল ঘামি সে,', "ঝুড়ি ভ'রে জমা হল", 'ভোজ্য অগুন্তি।', 'বড়ো থালা কাংসের', 'মৎস্য ও মাংসের', 'কানায় কানায় বোঝা', 'হয়ে গেল পূর্ণ।', 'সুঘ্রাণ পোলায়ে', 'প্রাণ দিল দোলায়ে,', 'লোভের প্রবল স্রোতে', 'লেগে গেল ঘুর্ণো।', 'জমে গেল জনতা,', 'মহা তার ঘনতা', 'ভাই-ভাগ্যের সবে', 'হতে চায় অংশী।', 'নিদারুণ সংশয়', 'মনটারে দংশয়--', 'বহুভাগে দেয় পাছে', 'মোর ভাগ ধ্বংসি।', 'চোখ রেখে ঘণ্টে', 'অতি মিঠে কণ্ঠে', 'কেহ বলে, "দিদি মোর!"', 'কেহ বলে, "বোন গো,', 'দেশেতে না থাক্ যশ,', 'কলমে না থাক্ রস,', 'রসনা তো রস বোঝে,', 'করিয়ো স্মরণ গো।"', 'দিদিটির হাস্য', 'করিল যা ভাষ্য', 'পক্ষপাতের তাহে', 'দেখা দিল লক্ষণ।', 'ভয় হল মিথ্যে,', 'আশা হল চিত্তে,', "নির্ভাবনায় ব'সে", 'করিলাম ভক্ষণ।', 'লিখেছিনু কবিতা', 'সুরে তালে শোভিতা--', 'এই দেশ সেরা দেশ', 'বাঁচতে ও মরতে।', 'ভেবেছিনু তখুনি,', 'একি মিছে বকুনি।', 'আজ তার মর্মটা', 'পেরেছি যে ধরতে।', 'যদি জন্মান্তরে', 'এ দেশেই টান ধরে', 'ভাইরূপে আর বার', 'আনে যেন দৈব--', 'হাঁড়ি হাঁড়ি রন্ধন,', 'ঘষাঘষি চন্দন,', 'ভগ্নী হবার দায়', 'নৈবচ নৈব।', 'আসি যদি ভাই হয়ে', 'যা রয়েছি তাই হয়ে', 'সোরগোল পড়ে যাবে', 'হুলু আর শঙ্খে--', 'জুটে যাবে বুড়িরা', 'পিসি মাসি খুড়িরা,', 'ধুতি আর সন্দেশ', 'দেবে লোকজনকে।', "বোনটার ধ'রে চুল", 'টেনে তার দেব দুল,', 'খেলার পুতুল তার', 'পায়ে দেব দলিয়া।', 'শোক তার কে থামায়,', 'চুমো দেবে মা আমায়,', 'রাক্ষুসি বলে তার', 'কান দেবে মলিয়া।', 'বড়ো হলে নেব তার', 'পদখানি দেবতার,', 'দাদা নাম বলতেই', 'আঁখি হবে সিক্ত।', 'ভাইটি অমূল্য,', 'নাই তার তুল্য,', 'সংসারে বোনটি', 'নেহাত অতিরিক্ত।']
["অসংকোচে করিবে ক'ষে ভোজনরসভোগ,", 'সাবধানতা সেটা যে মহারোগ।', 'যকৃৎ যদি বিকৃত হয়', 'স্বীকৃত রবে, কিসের ভয়,', 'নাহয় হবে পেটের গোলযোগ।', 'কাপুরুষেরা করিস তোরা দুখভোগের ডর,', 'সুখভোগের হারাস অবসর।', 'জীবন মিছে দীর্ঘ করা', 'বিলম্বিত মরণে মরা', 'শুধুই বাঁচা না খেয়ে ক্ষীর সর।', 'দেহের তামসিকতা ছিছি মাংস হাড় পেশি,', 'তাহারি পরে দরদ এত বেশি।', 'আত্মা জানে রসের রুচি,', 'কামনা করে কোফ্তা লুচি,', 'তারেও হেলা বলো তো কোন্ দেশী।', 'ওজন করি ভোজন করা, তাহারে করি ঘৃণা', 'মরণভীরু, এ কথা বুঝিবি না।', 'রোগে মরার ভাবনা নিয়ে', 'সাবধানীরা রহে কি জিয়ে--', 'কেহ কি কভু মরে না রোগ বিনা।', 'মাথা ধরায় মাথার শিরা হোক-না ঝংকৃত,', 'পেটের নাড়ি ব্যথায় টংকৃত।', 'ওডিকলোনে ললাট ভিজে--', 'মাদুলি আর তাগা-তাবিজে', 'সারাটা দেহ হবে অলংকৃত।', 'যখন আধিভৌতিকের বাজিবে শেষ ঘড়ি,', 'গলায় যমদৌতিকের দড়ি।', 'হোমিয়োপ্যাথি বিমুখ যবে,', 'কবিরাজিও নারাজ হবে,', 'তখন আবধৌতিকের বড়ি।', 'তাহার পরে ছেলে তো আছে বাপেরই পথে ঢুকে', 'অম্লশূলসাধনকৌতুকে।', 'কাঁচা আমের আচার যত', 'রহিবে হয়ে বংশগত,', 'ধরাবে জ্বালা পারিবারিক বুকে।', 'খাওয়া বাঁচায়ে বাঙালিদের বাঁচিতে হলে ঝোঁক', 'এ দেশে তবে ধরিত না তো লোক।', 'অপরিপাকে মরণভয়', 'গৌড়জনে করেছে জয়,', 'তাদের লাগি কোরো না কেহ শোক।', 'লঙ্কা আনো, সর্ষে আনো, সস্তা আনো ঘৃত,', 'গন্ধে তার হোয়ো না শঙ্কিত।', 'আঁচলে ঘেরি কোমর বাঁধো,', 'ঘণ্ট আর ছেঁচকি রাঁধো,', 'বৈদ্য ডাকো-- তাহার পরে মৃত।']
["চলতি ভাষায় যারে ব'লে থাকে আমাশা", 'যদ দূর জানা আছে, সেটা নয় তামাশা।', 'অধ্যাপকের পেটে এল সেই রোগটা তো,', 'তাহার কারণ ছিল গুরু জলযোগটা তো।', 'বউমার অবারিত অতিথিসেবার চোটে', 'কী কাণ্ড ঘটেছিল শুনে বুক ফুলে ওঠে।', 'টেবিল জুড়িয়া চর্ব্য ও কত পেয়;', 'ডেকে ডেকে বলেছেন, "যত পার তত খেয়ো।"', 'হায়, এত উদারতা সইল না উদরের--', 'জঠরে কী কঠোরতা বিজ্ঞানভূধরের;', 'রসনায় ভূরি ভূরি পেল এত মিষ্টতা,', 'অন্তরে নিয়ে তারে করিল না শিষ্টতা।', 'এই যদি আচরণ হেন খ্যাতনামাদের,', 'তোমাদেরি লজ্জা সে, ক্ষতি নেই আমাদের।', 'হেথাকার আয়োজনে নাই কার্পণ্য যে,', 'প্রবল প্রমাণে তারি পরিবার ধন্য যে।', 'বিশ্বে ছড়াল খ্যাতি; বিশ্ববিদ্যাগৃহে', 'করে সবে কানাকানি, "বলো দেখি, হল কী হে।"', 'এত বড়ো রটনার কারণ ঘটান যিনি', 'তাঁর কাছে কবি রবি চিরদিন রবে ঋণী॥']
['বেঠিকানা তব', 'আলাপ শব্দভেদী', 'দিল এ বিজনে', 'আমার মৌন ছেদি।', 'দাদুর পদবী', 'পেয়েছি, তাহার দায়', 'কোনো ছুতো করে', 'কভু কি ঠেকানো যায়!', 'স্পর্ধা করিয়া', 'ছন্দে লিখেছ চিঠি;', 'ছন্দেই তার', 'জবাবটা যাক মিটি।', 'নিশ্চিত তুমি', 'জানিতে মনের মধ্যে--', 'গর্ব আমার', 'খর্ব হবে না গদ্যে।', 'লেখনীটা ছিল', 'শক্ত জাতেরই ঘোড়া;', 'বয়সের দোষে', 'কিছু তো হয়েছে খোঁড়া।', 'তোমাদের কাছে', 'সেই লজ্জাটা ঢেকে', 'মনে সাধ, যেন', 'যেতে পারি মান রেখে।', 'তোমার কলম', 'চলে যে হালকা চালে,', 'আমারো কলম', 'চালাব সে ঝাঁপতালে;', 'হাঁপ ধরে, তবু', 'এই সংকল্পটা', 'টেনে রাখি, পাছে', 'দাও বয়সের খোঁটা।', 'ভিতরে ভিতরে', 'তবু জাগ্রত রয়', 'দর্পহরণ', 'মধুসূদনের ভয়।', 'বয়স হলেই', 'বৃদ্ধ হয়ে যে মরে', 'বড়ো ঘৃণা মোর', "সেই অভাগার 'পরে।", 'প্রাণ বেরোলেও', 'তোমাদের কাছে তবু', 'তাই তো ক্লান্তি', 'প্রকাশ করি নে কভু।', 'কিন্তু একটা', 'কথায় লেগেছে ধোঁকা,', 'কবি বলেই কি', 'আমারে পেয়েছ বোকা।', 'নানা উৎপাত', 'করে বটে নানা লোকে,', 'সহ্য তো করি', 'পষ্ট দেখেছ চোখে--', 'সেই কারণেই', 'তুমি থাক দূরে দূরে,', 'বলেছ সে কথা', 'অতি সকরুণ সুরে।', 'বেশ জানি, তুমি', 'জান এটা নিশ্চয়--', 'উৎপাত সে যে', 'নানা রকমের হয়।', "কবিদের 'পরে", 'দয়া করেছেন বিধি--', 'মিষ্টি মুখের', 'উৎপাত আনে দিদি।', 'চাটু বচনের', 'মিষ্টি রচন জানে;', 'ক্ষীরে সরে কেউ', 'মিষ্টি বানিয়ে আনে।', 'কোকিলকণ্ঠে', 'কেউ বা কলহ করে;', 'কেউ বা ভোলায়', 'গানের তানের স্বরে।', 'তাই ভাবি, বিধি', 'যদি দরদের ভুলে', 'এ উৎপাতের', 'বরাদ্দ দেন তুলে,', 'শুকনো প্রাণটা', 'মহা উৎপাত হবে।', 'উপমা লাগিয়ে', 'কথাটা বোঝাই তবে।--', 'সামনে দেখো-না', 'পাহাড়, শাবল ঠুকে', 'ইলেক্ট্রিকের', 'খোঁটা পোঁতে তার বুকে;', 'সন্ধেবেলার', 'মসৃণ অন্ধকারে', 'এখানে সেখানে', 'চোখে আলো খোঁচা মারে।', 'তা দেখে চাঁদের', 'ব্যথা যদি লাগে প্রাণে,', 'বার্তা পাঠায়', 'শৈলশিখর-পানে--', 'বলে, "আজ হতে', 'জ্যোৎস্নার উৎপাতে', 'আলোর আঘাত', 'লাগাব না আর রাতে"--', 'ভেবে দেখো, তবে', 'কথাটা কি হবে ভালো।', 'তাপের জ্বলন', 'আনে কি সবারই আলো।', 'এখানেই চিঠি', "শেষ ক'রে যাই চলে--", 'ভেবো না যে তাহা', "শক্তি কমেছে ব'লে;", 'বুদ্ধি বেড়েছে', 'তাহারই প্রমাণ এটা;', 'বুঝেছি, বেদম', 'বাণীর হাতুড়ি পেটা', 'কথারে চওড়া', 'করে বকুনির জোরে,', 'তেমনি যে তাকে', "দেয় চ্যাপটাও ক'রে।", 'বেশি যাহা তাই', 'কম, এ কথাটা মানি--', 'চেঁচিয়ে বলার', 'চেয়ে ভালো কানাকানি।', 'বাঙালি এ কথা', "জানে না ব'লেই ঠকে;", 'দাম যায় আর', 'দম যায় যত বকে।', 'চেঁচানির চোটে', 'তাই বাংলার হাওয়া', 'রাতদিন যেন', 'হিস্টিরিয়ায় পাওয়া।', 'তারে বলে আর্ট', 'না-বলা যাহার কথা;', 'ঢাকা খুলে বলা', 'সে কেবল বাচালতা।', 'এই তো দেখো-না', 'নাম-ঢাকা তব নাম;', 'নামজাদা খ্যাতি', 'ছাপিয়ে যে ওর দাম।', 'এই দেখো দেখি,', 'ভারতীর ছল কী এ।', 'বকা ভালো নয়,', 'এ কথা বোঝাতে গিয়ে', 'খাতাখানা জুড়ে', 'বকুনি যা হল জমা', 'আর্টের দেবী', 'করিবে কি তারে ক্ষমা।', 'সত্য কথাটা', 'উচিত কবুল করা--', 'রব যে উঠেছে', 'রবিরে ধরেছে জরা,', 'তারই প্রতিবাদ', 'করি এই তাল ঠুকে;', "তাই ব'কে যাই", 'যত কথা আসে মুখে।', 'এ যেন কলপ', 'চুলে লাগাবার কাজ--', 'ভিতরেতে পাকা,', 'বাহিরে কাঁচার সাজ।', 'ক্ষীণ কণ্ঠেতে', 'জোর দিয়ে তাই দেখাই,', 'বকবে কি শুধু', 'নাতনিজনেরা একাই।', 'মানব না হার', 'কোনো মুখরার কাছে,', 'সেই গুমোরের', 'আজো ঢের বাকি আছে।']
['সম্পাদকি তাগিদ নিত্য চলছে বাহিরে,', 'অন্তরেতে লেখার তাগিদ একটু নাহি রে', 'মৌন মনের মধ্যে', 'গদ্যে কিংবা পদ্যে।', 'পূর্ব যুগে অশোক গাছে নারীর চরণ লেগে', 'ফুল উঠিত জেগে--', 'কলিযুগে লেখনীরে সম্পাদকের তাড়া', 'নিত্যই দেয় নাড়া,', 'ধাক্কা খেয়ে যে জিনিসটা ফোটে খাতার পাতে', 'তুলনা কি হয় কভু তার অশোকফুলের সাথে।', 'দিনের পরে দিন কেটে যায়', 'গুন্গুনিয়ে গেয়ে', 'শীতের রৌদ্রে মাঠের পানে চেয়ে।', 'ফিকে রঙের নীল আকাশে', 'আতপ্ত সমীরে', 'আমার ভাবের বাষ্প উঠে', 'ভেসে বেড়ায় ধীরে,', 'মনের কোণে রচে মেঘের স্তূপ,', 'নাই কোনো তার রূপ--', 'মিলিয়ে যায় সে এলোমেলো নানান ভাবনাতে,', 'মিলিয়ে যায় সে কুয়োর ধারে', 'শজনেগুচ্ছ-সাথে।', 'এদিকে যে লেখনী মোর', 'একলা বিরহিণী;', 'দৈবে যদি কবি হতেন তিনি,', 'বিরহ তাঁর পদ্যে বানিয়ে', 'নীচের লেখার ছাঁদে আমায়', 'দিতেন জানিয়ে--', 'বিনয়সহ এই নিবেদন অঙ্গুলিচম্পাসু,', 'নালিশ জানাই কবির কাছে, জবাবটা চাই আশু।', 'যে লেখনী তোমার হাতের স্পর্শে জীবন লভে', "অচলকূটের নির্বাসন সে কেমন ক'রে সবে।", 'বক্ষ আমার শুকিয়ে এল, বন্ধ মসী-পান,', 'কেন আমায় ব্যর্থতার এই কঠিন শাস্তি দান।', 'স্বাধিকারে প্রমত্তা কি ছিলাম কোনোদিন।', 'করেছি কি চঞ্চু আমার ভোঁতা কিংবা ক্ষীণ।', 'কোনোদিন কি অপঘাতে তাপে কিংবা চাপে', 'অপরাধী হয়েছিলাম মসীপাতন-পাপে।', 'পত্রপটে অক্ষর-রূপ নেবে তোমার ভাষা,', 'দিনে-রাতে এই ছাড়া মোর আর কিছু নেই আশা।', 'নীলকণ্ঠ হয়েছি যে তোমার সেবার তরে,', 'নীল কালিমার তীব্ররসে কণ্ঠ আমার ভরে।', 'চালাই তোমার কীর্তিপথে রেখার পরে রেখা,', 'আমার নামটা কোনো খাতায় কোথাও রয় না লেখা।', 'ভগীরথকে দেশবিদেশে নিয়েছে লোক চিনে,', 'গোমুখী সে রইল নীরব খ্যাতিভাগের দিনে।', 'কাগজ সেও তোমার হাতের স্বাক্ষরে হয় দামি,', 'আমার কাজের পুরস্কারে কিছুই পাই নে আমি।', "কাগজ নিত্য শুয়ে কাটায় টেবিল-'পরে লুটি,", 'বাঁ দিক থেকে ডান দিকেতে আমার ছুটোছুটি।', 'কাগজ তোমার লেখা জমায়, বহে তোমার নাম--', 'আমার চলায় তোমার গতি এইটুকু মোর দাম।', 'অকীর্তিত সেবার কাজে অঙ্গ হবে ক্ষীণ,', 'আসবে তখন আবর্জনায় বিসর্জনের দিন।', 'বাচালতায় তিন ভুবনে তুমিই নিরুপম,', 'এ পত্র তার অনুকরণ; আমার তুমি ক্ষমো।', 'নালিশ আমার শেষ করেছি, এখন তবে আসি।', '--তোমার কালিদাসী।']
['কোথা তুমি গেলে যে মোটরে', 'শহরের গলির কোটরে,', 'এক্জামিনেশনের তাড়া।', "কেতাবের 'পরে ঝুঁকে থাকো,", 'বেণীর ডগাও দেখি নাকো,', 'দিনে রাতে পাই নে যে সাড়া।', 'আমার চায়ের সভা শূন্য,', 'মনটা নিরতিশয় ক্ষুণ্ন,', 'সুমুখে নফর বনমালী।', '"সুমুখ\' তাহারে বলা মিছে,', 'মুখ দেখে মন যায় খিঁচে,', 'বিনাদোষে দিই তারে গালি।', 'ভোজন ওজনে অতি কম--', 'নাই রুটি, নাই আলুদম,', 'নাই রুইমাছের কালিয়া।', 'জঠর ভরাই শুধু দিয়ে', 'দু-পেয়ালা Chinese tea-য়ে', 'আধসের দুগ্ধ ঢালিয়া।', 'উদাস হৃদয়ে খাই একা', 'টিনের মাখন দিয়ে সেঁকা', 'রুটি-তোস্ শুধু খান-তিন।', 'গোটা-দুই কলা খাই গুনে,', 'তারই সাথে বিলিতি-বেগুনে', 'কিছু পাওয়া যায় ভিটামিন।', 'মাঝে মাঝে পাই পুলিপিঠে,', 'পার করে দিই দু চারিটে', 'খেজুরগুড়ের সাথে মেখে।', 'পিরিচে পেড়াকি যবে আনে', 'আড়চোখে চেয়ে তার পানে', '"পরে খাব\' বলে দিই রেখে।', 'তারপর দুপুর অবধি', 'না ক্ষীর, না ছানা সর দধি,', 'ছুঁই নেকো কোফতা কাবাব।', 'নিজের এ দশা ভেবে ভেবে', 'বুক যায় সাত হাত নেবে,', 'কারে বা জানাই মনোভাব।', 'করছি নে exaggerate--', 'কিছু আছে সত্য নিরেট,', 'কবিত্ব সেও অল্প না।', 'বিরহ যে বুকে ব্যথা দাগে', 'সাজিয়ে বলতে গেলে লাগে', 'পনেরো-আনাই কল্পনা।', 'অতএব এই চিঠি-পাঠে', 'পরান তোমার যদি ফাটে', 'খুব বেশি রবে না প্রমাণ।', 'চিঠির জবাব দেব যবে', 'ভাষা ভরে দিয়ো হাহারবে', 'কবি-নাতনির রেখো মান।', 'পুনশ্চ', 'বাড়িয়ে বলাটা ভালো নয়', 'যদি কোনো নীতিবাদী কয়', 'কোস্ তারে, "অতিশয় উক্তি--', 'মসলার যোগে যথা রান্না,', "আবদারে ছল ক'রে কান্না,", 'নাকিসুর-যোগে যথা যুক্তি।', 'ঝুমকোর ফুল ফোটে ডালে,', 'চোরেও চায় না কোনোকালে,', 'কানে ঝুমকোর ফুল দামি।', 'কৃত্রিম জিনিসেরই দাম,', 'কৃত্রিম উপাধিতে নাম,', 'জমকালো করেছি তো আমি।"', 'অতএব মনে রেখো দড়ো,', 'এ চিঠির দাম খুব বড়ো,', 'যে-হেতুক বাড়িয়ে বলায়', 'বাজারে তুলনা এর নেই--', 'কেবলই বানানো বচনেই', 'ভরা এ যে ছলায় কলায়।', 'পাল্লা যে দিবি মোর সাথে', 'সে ক্ষমতা নেই তোর হাতে,', 'তবুও বলিস প্রাণপণ', 'বাড়িয়ে বাড়িয়ে মিঠে কথা--', 'ভুলিবে, হবে না অন্যথা,', 'দাদামশায়ের বোকা মন।', 'যা হোক, এ কথা চাই শোনা,', 'তাড়াতাড়ি ছন্দে লিখো না,', 'না-হয় না হলে কবিবর--', 'অনুকরণের শরাহত', 'আছি আমি ভীষ্মের মতো,', 'তাহে তুমি বাড়িয়ো না স্বর।', 'যে ভাষায় কথা কয়ে থাকো', 'আদর্শ তারে বলে নাকো,', 'আমার পক্ষে সে তো ঢের--', 'করিতে যদি পার', 'গ্রাম্যতাদোষ যত তারো', 'একটু পাব না আমি টের।']
['নিবেদনম্ অধ্যাপকিনিসু--', 'কর্তা তোমার নিতান্ত নন শিশু,', 'জানিয়ো তো সেই সংখ্যাতত্ত্বনিধিকে,', 'ব্যর্থ যদি করেন তিনি বিধিকে,', 'পুরুষজাতির মুখ্যবিজয়কেতু', 'গুম্ফশ্মশ্রু ত্যজেন বিনা হেতু,', 'গণ্ডদেশে পাবেন ক্ষুরের শাস্তি', 'একটুমাত্র সংশয় তায় নাস্তি।', 'সিংহ যদি কেশর আপন মুড়োয়', 'সিংহী তারে হেসেই তবে উড়োয়।', 'কৃষ্ণসার সে বদ্খেয়ালে হঠাৎ', 'শিং জোড়াটা কাটে যদি পটাৎ', 'কৃষ্ণসারনি সইতে সে কি পারবে--', "ছী ছি ব'লে কোন্ দেশে দৌড় মারবে।", 'উলটো দেখি অধ্যাপকের বেলায়--', 'গোঁফদাড়ি সে অসংকোচে ফেলায়,', 'কামানো মুখ দেখেন যখন ঘরনি', 'বলেন না তো "দ্বিধা হও, মা ধরণী\'।']
['নাহি চাহিতেই ঘোড়া দেয় যেই,', 'ফুঁকে দেয় ঝুলি থলি,', "লোকে তার 'পরে মহারাগ করে", 'হাতি দেয় নাই বলি।', 'বহু সাধনায় যার কাছে পায়', 'কালো বিড়ালের ছানা,', 'লোকে তারে বলে নয়নের জলে,', '"দাতা বটে ষোলো-আনা।"', 'বিপুল ভোজনে মনের ওজনে', 'ছটাক যদি বা কমে', 'সেই ছটাকের চাঁটিতে ঢাকের', 'গালাগালি-বোল জমে।', 'দেনার হিসাবে ফাঁকিই মিশাবে,', 'খুঁজিয়া না পাবে চাবি--', 'পাওনা-যাচাই কঠিন বাছাই,', 'শেষ নাহি তার দাবি।', 'রুদ্ধ দুয়ার বহুমান তার', 'দ্বারীর প্রসাদে খোলে।', 'মুক্ত ঘরের মহা আদরের', 'মূল্য সবাই ভোলে।', 'সামনে আসিয়া নম্র হাসিয়া', 'স্তবের রবের দৌড়,', 'পিছনে গোপন নিন্দারোপণ--', 'ধন্য ধন্য গৌড়।']
['খুলে আজ বলি, ওগো নব্য,', 'নও তুমি পুরোপুরি সভ্য।', 'জগৎটা যত লও চিনে', 'ভদ্র হতেছ দিনে দিনে।', 'বলি তবু সত্য এ কথা--', 'বারো-আনা অভদ্রতা', "কাপড়ে-চোপড়ে ঢাক' তারে,", 'ধরা তবু পড়ে বারে বারে,', 'কথা যেই বার হয় মুখে', 'সন্দেহ যায় সেই চুকে।', 'ডেস্কেতে দেখিলাম, মাতা', 'রেখেছেন অটোগ্রাফ-খাতা।', 'আধুনিক রীতিটার ভানে', 'যেন সে তোমারই দাবি আনে।', 'এ ঠকানো তোমার যে নয়', 'মনে মোর নাই সংশয়।', 'সংসারে যারে বলে নাম', 'তার যে একটু নেই দাম', 'সে কথা কি কিছু ঢাকা আছে', 'শিশু ফিলজফারের কাছে।', 'খোকা বলে, বোকা বলে কেউ--', 'তা নিয়ে কাঁদ না ভেউ-ভেউ।', 'নাম-ভোলা খুশি নিয়ে আছ,', 'নামের আদর নাহি যাচ।', 'খাতাখানা মন্দ এ না গো', 'পাতা-ছেঁড়া কাজে যদি লাগ।', 'আমার নামের অক্ষর', 'চোখে তব দেবে ঠোক্কর।', 'ভাববে, এ বুড়োটার খেলা,', 'আঁচড়-পাঁচড় কাটে মেলা।', 'লজঞ্জুসের যত মূল্য', 'নাম মোর নহে তার তুল্য।', 'তাই তো নিজেরে বলি, ধিক্,', 'তোমারই হিসাব-জ্ঞান ঠিক।', 'বস্তু-অবস্তুর সেন্স্', 'খাঁটি তব, তার ডিফারেন্স্', 'পষ্ট তোমার কাছে খুবই--', 'তাই, হে লজঞ্জুস-লুভি,', 'মতলব করি মনে মনে,', 'খাতা থাক্ টেবিলের কোণে।', 'বনমালী কো-অপেতে গেলে', 'টফি-চকোলেট যদি মেলে', 'কোনোমতে তবে অন্তত', 'মান রবে আজকের মতো।', 'ছ বছর পরে নিয়ো খাতা,', 'পোকায় না কাটে যদি পাতা।']
['লাইব্রেরিঘর, টেবিল-ল্যাম্পো জ্বালা,--', 'লেগেছি প্রুফ-করেক্শনে গলায় কুন্দমালা।', 'ডেস্কে আছে দুই পা তোলা, বিজন ঘরে একা,', 'এমন সময় নাতনি দিলেন দেখা।', 'সোনার কাঠির শিহরলাগা বিশবছরের বেগে', 'আছেন কন্যা দেহে মনে পরিপূর্ণ জেগে।', 'হঠাৎ পাশে আসি', 'কটাক্ষেতে ছিটিয়ে দিল হাসি,', 'বললে বাঁকা পরিহাসের ছলে', '"কোন্ সোহাগির বরণমালা পরেছ আজ গলে।"', 'একটু থেমে দ্বিধার ভানে নামিয়ে দিয়ে চোখ', 'বলে দিলেম, "যেই বা সে-জন হোক', 'বলব না তার নাম--', 'কী জানি, ভাই, কী হয় পরিণাম।', 'মানবধর্ম, ঈর্ষা বড়ো বালাই,', 'একটুতে বুক জ্বালায়।"', 'বললে শুনে বিংশতিকা, "এই ছিল মোর ভালে--', 'বুক ফেটে আজ মরব কি শেষকালে,', 'কে কোথাকার তার উদ্দেশে করব রাগারাগি', 'মালা দেওয়ার ভাগ নিয়ে কি, এমনি হতভাগি।"', 'আমি বললেম, "কেনই বা দাও লাজ,', 'করোই-না আন্দাজ।"', 'বলে উঠল, "জানি, জানি, ওই আমাদের ছবি,', 'আমারই বান্ধবী।', 'একসঙ্গে পাস করেছি ব্রাহ্ম-গার্ল্-স্কুলে,', 'তোমার নামে চোখ পড়ে তার ঢুলে।', 'তোমারও তো দেখেছি ওর পানে', 'মুগ্ধ আঁখি পক্ষপাতের কটাক্ষ সন্ধানে।"', 'আমি বললেম, "নাম যদি তার শুনবে নিতান্তই--', 'আমাদের ওই জগা মালী, মৃদুস্বরে কই।"', 'নাতনি বলে, "হায় কী দুরবস্থা,', "বয়স হয়ে গেছে ব'লেই কণ্ঠ এতই সস্তা।", 'যে গলাটায় আমরা গলগ্রহ', 'জগামালীর মালা সেথায় কোন্ লজ্জায় বহ।"', 'আমি বললেম, "সত্য কথাই বলি,', 'তরুণীদের করুণা সব দিলেম জলাঞ্জলি।', 'নেশার দিনের পারে এসে আজকে লাগে ভালো,', 'ওই যে কঠিন কালো।', 'জগার আঙুল মালা যখন গাঁথে', 'বোকা মনের একটা কিছু মেশায় তারই সাথে।', 'তারই পরশ আমার দেহ পরশ করে যবে', 'রস কিছু তার পাই যে অনুভবে।', 'এ-সব কথা বলতে মানি ভয়', 'তোমার মতো নব্যজনের পাছে মনে হয়--', 'এ বাণী বস্তুত', 'কেবলমাত্র উচ্চদরের উপদেশের ছুতো,', 'ডাইডাক্টিক্ আখ্যা দিয়ে যারে', 'নিন্দা করে নতুন অলংকারে।', 'গা ছুঁয়ে তোর কই,', 'কবিই আমি, উপদেষ্টা নই।', 'বলি-পড়া বাকলওয়ালা বিদেশী ওই গাছে', 'গন্ধবিহীন মুকুল ধরে আছে', 'আঁকাবাঁকা ডালের ডগা ধূসর রঙে ছেয়ে--', 'যদি বলি ওটাই ভালো মাধবিকার চেয়ে,', 'দোহাই তোমার কুরঙ্গনয়নী,', 'ব্যঙ্গকুটিল দুর্বাক্য-চয়নী,', 'ভেবো না গো, পূর্ণচন্দ্রমুখী,', 'হরিজনের প্রপাগ্যাণ্ডা দিচ্ছে বুঝি উঁকি।', 'এতদিন তো ছন্দে-বাঁধা অনেক কলরবে', 'অনেকরকম রঙ-চড়ানো স্তবে', 'সুন্দরীদের জুগিয়ে এলেম মান--', 'আজকে যদি বলি "আমার প্রাণ', "জগামালীর মালায় পেল একটা কিছু খাঁটি',", 'তাই নিয়ে কি চলবে ঝগড়াঝাঁটি।"', 'নাতনি কহেন, "ঠাট্টা করে উড়িয়ে দিচ্ছ কথা,', 'আমার মনে সত্যি লাগায় ব্যথা।', 'তোমার বয়স চারিদিকের বয়সখানা হতে', 'চলে গেছে অনেক দূরের স্রোতে।', 'একলা কাটাও ঝাপসা দিবসরাতি,', 'নাইকো তোমার আপন দরের সাথি।', 'জগামালীর মালাটা তাই আনে', 'বর্তমানের অবজ্ঞাভার নীরস অসম্মানে।"', 'আমি বললেম, "দয়াময়ী, ওইটে তোমার ভুল,', 'ওই কথাটায় নাইকো কোনো মূল।', 'জান তুমি, ওই যে কালো মোষ', 'আমার হাতে রুটি খেয়ে মেনেছে মোর পোষ,', 'মিনি-বেড়াল নয় বলে সে আছে কি তার দোষ।', 'জগামালীর প্রাণে', 'যে জিনিসটা অবুঝভাবে আমার দিকে টানে', 'কী নাম দেব তার,', 'একরকমের সেও অভিসার।', 'কিন্তু সেটা কাব্যকলায় হয় নি বরণীয়,', 'সেই কারণেই কণ্ঠে আমার সমাদরণীয়।"', 'নাতনি হেসে বলে,', '"কাব্যকথার ছলে', 'পকেট থেকে বেরোয় তোমার ভালো কথার থলি,', 'ওটাই আমি অভ্যাসদোষ বলি।"', 'আমি বললেম, "যদি কোনোক্রমে', 'জন্মগ্রহের ভ্রমে', 'ভালো যেটা সেটাই আমার ভালো লাগে দৈবে,', 'হয়তো সেটা একালেরও সরস্বতীর সইবে।"', 'নাতনি বলে, "সত্যি বলো দেখি,', 'আজকে-দিনের এই ব্যাপারটা কবিতায় লিখবে কি।"', 'আমি বললেম, "নিশ্চয় লিখবই,', 'আরম্ভ তার হয়েই গেছে সত্য করেই কই।', 'বাঁকিয়ো না গো পুষ্পধনুক-ভুরু,', 'শোনো তবে, এইমতো তার শুরু।--', '"শুক্ল একাদশীর রাতে', 'কলিকাতার ছাতে', 'জ্যোৎস্না যেন পারিজাতের পাপড়ি দিয়ে ছোঁওয়া,', "গলায় আমার কুন্দমালা গোলাপজলে ধোওয়া'--", "এইটুকু যেই লিখেছি সেই হঠাৎ মনে প'ল,", 'এটা নেহাত অসাময়িক হল।', 'হাল ফ্যাশানের বাণীর সঙ্গে নতুন হল রফা,', 'একাদশীর চন্দ্র দেবেন কর্মেতে ইস্তফা।', 'শূন্যসভায় যত খুশি করুন বাবুয়ানা,', 'সত্য হতে চান যদি তো বাহার-দেওয়া মানা।', 'তা ছাড়া ওই পারিজাতের ন্যাকামিও ত্যাজ্য,', 'মধুর করে বানিয়ে বলা নয় কিছুতেই ন্যায্য।', 'বদল করে হল শেষে নিম্নরকম ভাষা--', '"আকাশ সেদিন ধুলোয় ধোঁয়ায় নিরেট করে ঠাসা,', 'রাতটা যেন কুলিমাগি কয়লাখনি থেকে', "এল কালো রঙের উপর কালির প্রলেপ মেখে।'", 'তার পরেকার বর্ণনা এই-- "তামাক-সাজার ধন্দে', 'জগার থ্যাবড়া আঙুলগুলো দোক্তাপাতার গন্ধে', 'দিনরাত্রি ল্যাপা।', 'তাই সে জগা খ্যাপা', 'যে মালাটাই গাঁথে তাতে ছাপিয়ে ফুলের বাস', 'তামাকেরই গন্ধের হয় উৎকট প্রকাশ।\' "', 'নাতনি বললে বাধা দিয়ে, "আমি জানি জানি,', 'কী বলে যে শেষ করেছ নিলেম অনুমানি।', 'যে তামাকের গন্ধ ছাড়ে মালার মধ্যে, ওটায়', 'সর্বসাধারণের গন্ধ নাড়ীর ভিতর ছোটায়।', 'বিশ্বপ্রেমিক, তাই তোমার এই তত্ত্ব--', 'ফুলের গন্ধ আলংকারিক, এ গন্ধটাই সত্য।"', 'আমি বললেম, "ওগো কন্যে, গলদ আছে মূলেই,', 'এতক্ষণ যা তর্ক করছি সেই কথাটা ভুলেই।', 'মালাটাই যে ঘোর সেকেলে, সরস্বতীর গলে', 'আর কি ওটা চলে।', 'রিয়ালিস্টিক প্রসাধন যা নব্যশাস্ত্রে পড়ি--', 'সেটা গলায় দড়ি।"', 'নাতনি আমার ঝাঁকিয়ে মাথা নেড়ে', 'এক দৌড়ে চলে গেল আমার আশা ছেড়ে।']
['কলকত্তামে চলা গয়ো রে সুরেনবাবু১ মেরা,', 'সুরেনবাবু, আসল বাবু, সকল বাবুকো সেরা।', 'খুড়া সাবকো কায়কো নহি পতিয়া ভেজো বাচ্ছা--', 'মহিনা-ভর্ কুছ খবর মিলে না ইয়ে তো নহি আচ্ছা!', 'টপাল্,২ টপাল্, কঁহা টপাল্রে, কপাল হমারা মন্দ,', 'সকাল বেলাতে নাহি মিলতা টপাল্কো নাম গন্ধ!', 'ঘরকো যাকে কায়কো বাবা, তুম্সে হম্সে ফর্খৎ।', 'দো-চার কলম লীখ্ দেওঙ্গে ইস্মে ক্যা হয় হর্কৎ!', 'প্রবাসকো এক সীমা পর হম্ বৈঠ্কে আছি একলা--', 'সুরিবাবাকো বাস্তে আঁখ্সে বহুৎ পানি নেক্লা।', 'সর্বদা মন কেমন কর্তা, কেঁদে উঠ্তা হির্দয়--', 'ভাত খাতা, ইস্কুল যাতা, সুরেনবাবু নির্দয়!', 'মন্কা দুঃখে হূহু কর্কে নিক্লে হিন্দুস্থানী--', 'অসম্পূর্ণ ঠেক্তা কানে বাঙ্গলাকো জবানী।', 'মেরা উপর জুলুম কর্তা তেরি বহিন বাই,৩', 'কী করেঙ্গা কোথায় যাঙ্গা ভেবে নাহি পাই!', 'বহুৎ জোরসে গাল টিপ্তা দোনো আঙ্গ্লি দেকে,', 'বিলাতী এক পৈনি বাজ্না বাজাতা থেকে থেকে,', 'কভী কভী নিকট আকে ঠোঁটমে চিম্টি কাটতা,', 'কাঁচিলে কর কোঁক্ড়া কোঁক্ড়া চুলগুলো সব ছাঁটতা,', 'জজসাহেব৪ কুছ বোল্তা নহি রক্ষা করবে কেটা,', 'কঁহা গয়োরে কঁহা গয়োরে জজসাহেবকি বেটা!', 'গাড়ি চড়্কে লাঠিন পড়কে তুম্ তো যাতা ইস্কিল্', 'ঠোঁটে নাকে চিম্টি খাকে হমারা বহুৎ মুস্কিল!', 'এদিকে আবার party খেল্নেকোবি যাতা,', 'জিম্খানামে হিম্ঝিম্ এবং থোড়া বিস্কুট খাতা।', 'তুম ছাড়া কোই সম্জে না তো হম্রা দুরাবস্থা,', 'বহির তেরি বহুৎ merry খিল্খিল্ কর্কে হাস্তা!', 'চিঠি লিখিও মাকে দিও বহুৎ বহুৎ সেলাম,', 'আজকের মতো তবে বাবা বিদায় হোকে গেলাম।', '১ সুরেন্দ্রনাথ ঠাকুর।', '২ চিঠির ডাক।', '৩ ইন্দিরা দেবী।', '৪ অগ্রজ সত্যেন্দ্রনাথ ঠাকুর, সুরেন্দ্রনাথের পিতা।']
['সৃষ্টি-প্রলয়ের তত্ত্ব', 'লয়ে সদা আছ মত্ত,', 'দৃষ্টি শুধু আকাশে ফিরিছে;', 'গ্রহতারকার পথে', 'যাইতেছ মনোরথে,', 'ছুটিছ উল্কার পিছে পিছে;', 'হাঁকায়ে দু-চারিজোড়া', 'তাজা পক্ষিরাজ-ঘোড়া', 'কলপনা গগনভেদিনী', 'তোমারে করিয়া সঙ্গী', 'দেশকাল যায় লঙ্ঘি,', "কোথা প'ড়ে থাকে এ মেদিনী।", 'সেই তুমি ব্যোমচারী', 'আকাশ-রবিরে ছাড়ি', 'ধরার রবিরে কর মনে--', 'ছাড়িয়া নক্ষত্র গ্রহ', 'একি আজ অনুগ্রহ', 'জ্যোতির্হীন মর্তবাসী জনে।', 'ভুলেছ ভুলেছ কক্ষ,', 'দূরবীন ভ্রষ্টলক্ষ্য,', 'কোথা হতে কোথায় পতন।', 'ত্যজি দীপ্ত ছায়াপথে', 'পড়িয়াছ কায়াপথে--', 'মেদ-মাংস-মজ্জা-নিকেতন।', 'বিধি বড়ো অনুকূল,', 'মাঝে মাঝে হয় ভুল,', 'ভুল থাক্ জন্ম জন্ম বেঁচে--', 'তবু তো ক্ষণেকতরে', 'ধুলিময় খেলাঘরে', 'মাঝে মাঝে দেখা দাও কেঁচে।', 'তুমি অদ্য কাশীবাসী,', 'সম্প্রতি লয়েছ আসি', 'বাবা ভোলানাথের শরণ;', 'দিব্য নেশা জমে ওঠে,', 'দু বেলা প্রসাদ জোটে,', 'বিধিমতে ধূমোপকরণ।', 'জেগে উঠে মহানন্দ', 'খুলে যায় ছন্দোবন্ধ,', 'ছুটে যায় পেন্সিল উদ্দাম--', 'পরিপূর্ণ ভাবভরে', 'লেফাফা ফাটিয়া পড়ে,', 'বেড়ে যায় ইস্টাম্পের দাম।', 'আমার সে কর্ম নাস্তি,', 'দারুণ দৈবের শাস্তি,', 'শ্লেষ্মা-দেবী চেপেছেন বক্ষে--', 'সহজেই দম কম,', 'তাহে লাগাইলে দম', 'কিছুতে রবে না আর রক্ষে।', 'নাহি গান, নাহি বাঁশি,', 'দিনরাত্রি শুধু কাশি,', 'ছন্দ তাল কিছু নাহি তাহে;', 'নবরস কবিত্বের', 'চিত্তে জমা ছিল ঢের,', 'বহে গেল সর্দির প্রবাহে।', 'অতএব নমোনম,', 'অধম অক্ষমে ক্ষম,', 'ভঙ্গ আমি দিনু ছন্দরণে--', 'মগধে কলিঙ্গে গৌড়ে', 'কল্পনার ঘোড়দৌড়ে', 'কে বলো পারিবে তোমা-সনে।']
['শান্তিনিকেতনে চা-চক্র প্রবর্তন উপলক্ষে', 'হায় হায় হায়', 'দিন চলি যায়।', 'চা-স্পৃহ চঞ্চল', 'চাতকদল চল', 'চল চল হে!', 'টগবগ উচ্ছল', 'কাথলিতল জল', 'কল কল হে!', 'এল         চীন-গগন হতে', 'পূর্বপবনস্রোতে', 'শ্যামল রসধরপুঞ্জ,', 'শ্রাবণবাসরে', 'রস ঝরঝর ঝরে', 'ভুঞ্জ হে ভুঞ্জ', 'দলবল হে!', 'এস  পুঁথিপরিচালক', 'তদ্ধিতকারক', 'তারক তুমি কাণ্ডারী,', 'এস         গণিত-ধুরন্ধর', 'কাব্য-পুরন্দর', 'ভূবিবরণ ভাণ্ডারী।', 'এস         বিশ্বভার-নত', 'শুষ্ক-রুটিনপথ', 'মরুপরিচারণ ক্লান্ত!', "এস         হিসাব'পত্তর'ত্রস্ত", 'তহবিল-মিল-ভুলগ্রস্ত', 'লোচনপ্রান্ত', 'ছল ছল হে!', 'এস         গীতিবীথিচর', 'তম্বুরকরধর', 'তানতালতলমগ্ন,', 'এস         চিত্রী চটপট', 'ফেলি তুলিকাপট', 'রেখাবর্ণবিলগ্ন।', 'এস         কনস্টিট্যুশন', 'নিয়ম-বিভূষণ', 'তর্কে অপরিশ্রান্ত,', 'এস         কমিটি-পলাতক', 'বিধান-ঘাতক', 'এস দিগ্ভ্রান্ত', 'টলমল হে।']
['শ্রীযুক্ত বিধুশেখর শাস্ত্রী মহাশয়ের নিমন্ত্রণে শান্তিনিকেতন চা-চক্রে আহূত', 'অতিথিগণের প্রতি', 'কী রসসুধা-বরষাদানে মাতিল সুধাকর', 'তিব্বতীর শাস্ত্র গিরিশিরে!', 'তিয়াষিদল সহসা এত সাহসে করি ভর', 'কী আশা নিয়ে বিধুরে আজি ঘিরে!', 'পাণিনিরসপানের বেলা দিয়েছে এরা ফাঁকি,', 'অমরকোষ-ভ্রমর এরা নহে।', 'নহে তো কেহ-সারস্বত-রস-সারসপাখি,', 'গৌড়পাদ-পাদপে নাহি রহে।', 'অনুস্বরে ধনুঃশর-টংকারের সাড়া', 'শঙ্কা করি দূরে দূরেই ফেরে।', 'শঙ্কর-আতঙ্কে এরা পালায় বাসাছাড়া,', 'পালি ভাষায় শাসায় ভীরুদেরে।', 'চা-রস ঘন শ্রাবণধারাপ্লাবন লোভাতুর', 'কলাসদনে চাতক ছিল এরা--', 'সহসা আজি কৌমুদীতে পেয়েছে এ কী সুর,', 'চকোর-বেশে বিধুরে কেন ঘেরা!']
['প্রজাপতি যাঁদের সাথে', 'পাতিয়ে আছেন সখ্য,', 'আর যাঁরা সব প্রজাপতির', 'ভবিষ্যতের লক্ষ্য,', 'উদরায়ণ উদার ক্ষেত্রে', 'মিলুন উভয় পক্ষ,', 'রসনাতে রসিয়ে উঠুক', 'নানারসের ভক্ষ্য।', 'সত্যযুগে দেবদেবীদের', 'ডেকেছিলেন দক্ষ', 'অনাহূত পড়ল এসে', 'মেলাই যক্ষ রক্ষ,', 'আমরা সে ভুল করব না তো,', 'মোদের অন্নকক্ষ', 'দুই পক্ষেই অপক্ষপাত', 'দেবে ক্ষুধার মোক্ষ।', 'আজো যাঁরা বাঁধন-ছাড়া', 'ফুলিয়ে বেড়ান বক্ষ', 'বিদায়কালে দেব তাঁদের', 'আশিস লক্ষ লক্ষ--', '"তাদের ভাগ্যে অবিলম্বে', 'জুটুন কারাধ্যক্ষ।"', 'এর পরে আর মিল মেলে না', 'য র ল ব হ ক্ষ।']
['অন্তরে তার যে মধুমাধুরী পুঞ্জিত', 'সুপ্রকাশিত সুন্দর হাতে সন্দেশে।', 'লুব্ধ কবির চিত্ত গভীর গুঞ্জিত,', 'মত্ত মধুপ মিষ্টরসের গন্ধে সে।', 'দাদামশায়ের মন ভুলাইল নাতিত্বে', 'প্রবাসবাসের অবকাশ ভরি আতিথ্যে,', 'সে কথাটি কবি গাঁথি রাখে এই ছন্দে সে।', 'সযতনে যবে সূর্যমুখীর অর্ঘ্যটি', 'আনে নিশান্তে, সেও নিতান্ত মন্দ না।', 'এও ভালো যবে ঘরের কোণের স্বর্গটি', 'মুখরিত করি তানে মানে করে বন্দনা।', 'তবু আরো বেশি ভালো বলি শুভাদৃষ্টকে', 'থালাখানি যবে ভরি স্বরচিত পিষ্টকে', 'মোদক-লোভিত মুগ্ধ নয়ন নন্দে সে।', 'প্রভাতবেলায় নিরালা নীরব অঙ্গনে', 'দেখেছি তাহারে ছায়া-আলোকের সম্পাতে।', 'দেখেছি মালাটি গাঁথিছে চামেলি-রঙ্গনে,', 'সাজি সাজাইছে গোলাপে জবায় চম্পাতে।', 'আরো সে করুণ তরুণ সংগীতে', 'দেখেছি তাহারে পরিবেশনের ভঙ্গিতে,', 'স্মিতমুখী মোর লুচি ও লোভের দ্বন্দ্বে সে।', 'বলো কোন্ ছবি রাখিব স্মরণে অঙ্কিত--', 'মালতীজড়িত বঙ্কিম বেণীভঙ্গিমা?', 'দ্রুত অঙ্গুলে সুরশৃঙ্গার ঝংকৃত?', 'শুভ্র শাড়ির প্রান্তধারার রঙ্গিমা?', 'পরিহাসে মোর মৃদু হাসি তার লজ্জিত?', 'অথবা ডালিটি দাড়িমে আঙুরে সজ্জিত?', 'কিম্বা থালিটি থরে থরে ভরা সন্দেশে?']
['যে মিষ্টান্ন সাজিয়ে দিলে হাঁড়ির মধ্যে', 'শুধুই কেবল ছিল কি তায় শিষ্টতা।', 'যত্ন করে নিলেম তুলে গাড়ির মধ্যে,', 'দূরের থেকেই বুঝেছি তার মিষ্টতা।', 'সে মিষ্টতা নয় তো কেবল চিনির সৃষ্টি,', 'রহস্য তার প্রকাশ পায় যে অন্তরে', 'তাহার সঙ্গে অদৃশ্য কার মধুর দৃষ্টি', 'মিশিয়ে গেছে অশ্রুত কোন্ মন্তরে।', 'বাকি কিছুই রইল না তার ভোজন-অন্তে,', 'বহুত তবু রইল বাকি মনটাতে--', 'এমনি করেই দেব্তা পাঠান ভাগ্যবন্তে', 'অসীম প্রসাদ সসীম ঘরের কোণটাতে।', 'সে বর তাঁহার বহন করল যাদের হস্ত', 'হঠাৎ তাদের দর্শন পাই সুক্ষণেই--', 'রঙিন করে তারা প্রাণের উদয় অস্ত,', 'দুঃখ যদি দেয় তবুও দুঃখ নেই।', 'হেন গুমর নেইকো আমার, স্তুতির বাক্যে', 'ভোলাব মন ভবিষ্যতের প্রত্যাশায়,', 'জানি নে তো কোন্ খেয়ালের ক্রূর কটাক্ষে', 'কখন বজ্র হানতে পার অত্যাশায়।', 'দ্বিতীয়বার মিষ্ট হাতের মিষ্ট অন্নে', 'ভাগ্য আমার হয় যদি হোক বঞ্চিত,', 'নিরতিশয় করব না শোক তাহার জন্যে', 'ধ্যানের মধ্যে রইল যে ধন সঞ্চিত।', 'আজ বাদে কাল আদর যত্ন না হয় কমল,', 'গাছ মরে যায় থাকে তাহার টবটা তো।', 'জোয়ারবেলায় কানায় কানায় যে জল জমল', 'ভাঁটার বেলায় শুকোয় না তার সবটা তো।', 'অনেক হারাই, তবু যা পাই জীবনযাত্রা', 'তাই নিয়ে তো পেরোয় হাজার বিস্মৃতি।', 'রইল আশা, থাকবে ভরা খুশির মাত্রা', 'যখন হবে চরম শ্বাসের নিঃসৃতি।', 'বলবে তুমি, "বালাই! কেন বকছ মিথ্যে,', "প্রাণ গেলেও যত্নে রবে অকুণ্ঠা।'", 'বুঝি সেটা, সংশয় মোর নেইকো চিত্তে,', 'মিথ্যে খোঁটায় খোঁচাই তবু আগুনটা।', 'অকল্যাণের কথা কিছু লিখনু অত্র,', 'বানিয়ে-লেখা ওটা মিথ্যে দুষ্টুমি।', 'তদুত্তরে তুমিও যখন লিখবে পত্র', 'বানিয়ে তখন কোরো মিথ্যে রুষ্টুমি।']
['দেয়ালের ঘেরে যারা', 'গৃহকে করেছে কারা,', 'ঘর হতে আঙিনা বিদেশ,', 'গুরুভজা বাঁধা বুলি', 'যাদের পরায় ঠুলি,', 'মেনে চলে ব্যর্থ নিদেশ,', 'যাহা কিছু আজগুবি', 'বিশ্বাস করে খুবই,', 'সত্য যাদের কাছে হেঁয়ালি,', 'সামান্য ছুতোনাতা', 'সকলই পাথরে গাঁথা,', 'তাহাদেরই বলা চলে দেয়ালি।', 'আলো যার মিট্মিটে,', 'স্বভাবটা খিট্খিটে,', 'বড়োকে করিতে চায় ছোটো,', 'সব ছবি ভুষো মেজে', "কালো ক'রে নিজেকে যে", 'মনে করে ওস্তাদ পোটো,', 'বিধাতার অভিশাপে', 'ঘুরে মরে ঝোপে-ঝাপে', 'স্বভাবটা যার বদখেয়ালি,', 'খ্যাঁক্ খ্যাঁক্ করে মিছে,', 'সব-তাতে দাঁত খিঁচে,', 'তারে নাম দিব খ্যাঁক্শেয়ালি।', 'দিনখাটুনির শেষে', 'বৈকালে ঘরে এসে', 'আরাম-কেদারা যদি মেলে--', 'গল্পটি মনগড়া,', 'কিছু বা কবিতা পড়া,', 'সময়টা যায় হেসে খেলে--', 'দিয়ে জুঁই বেল জবা', 'সাজানো সুহৃদসভা,', 'আলাপ-প্রলাপ চলে দেদারই--', 'ঠিক সুরে তার বাঁধা,', 'মূলতানে তান সাধা,', 'নাম দিতে পারি তবে কেদারি।']
['পদ্মাসনার সাধনাতে দুয়ার থাকে বন্ধ,', 'ধাক্কা লাগায় সুধাকান্ত, লাগায় অনিল চন্দ।', 'ভিজিটর্কে এগিয়ে আনে; অটোগ্রাফের বহি', 'দশ-বিশটা জমা করে, লাগাতে হয় সহি।', 'আনে ফটোগ্রাফের দাবি, রেজিস্টারি চিঠি,', 'বাজে কথা, কাজের তর্ক, নানান খিটিমিটি।', 'পদ্মাসনের পদ্মে দেবী লাগান মোটরচাকা,', 'এমন দৌড় মারেন তখন মিথ্যে তাঁরে ডাকা।', 'ভাঙা ধ্যানের টুকরো যত খাতায় থাকে পড়ি;', 'অসমাপ্ত চিন্তাগুলোর শূন্যে ছড়াছড়ি।', 'সত্যযুগে ইন্দ্রদেবের ছিল রসজ্ঞান,', 'মস্ত মস্ত ঋষিমুনির ভেঙে দিতেন ধ্যান--', 'ভাঙন কিন্তু আর্টিস্টিক; কবিজনের চক্ষে', 'লাগত ভালো, শোভন হত দেব্তাদিগের পক্ষে।', 'তপস্যাটার ফলের চেয়ে অধিক হত মিঠা', 'নিষ্ফলতার রসমগ্ন অমোঘ পদ্ধতিটা।', 'ইন্দ্রদেবের অধুনাতন মেজাজ কেন কড়া--', 'তখন ছিল ফুলের বাঁধন, এখন দড়িদড়া।', 'ধাক্কা মারেন সেক্রেটরি, নয় মেনকা-রম্ভা--', 'রিয়লিস্টিক আধুনিকের এইমতোই ধরম বা।', 'ধ্যান খোয়াতে রাজি আছি দেবতা যদি চান তা--', 'সুধাকান্ত না পাঠিয়ে পাঠান সুধাকান্তা।', 'কিন্তু, জানি, ঘটবে না তা, আছেন অনিল চন্দ--', 'ইন্দ্রদেবের বাঁকা মেজাজ, আমার ভাগ্য মন্দ।', 'সইতে হবে স্থূলহস্ত-অবলেপের দুঃখ,', 'কলিযুগের চালচলনটা একটুও নয় সূক্ষ্ম।']
['তুলনায় সমালোচনাতে', 'জিভে আর দাঁতে', 'লেগে গেল বিচারের দ্বন্দ্ব,', 'কে ভালো কে মন্দ।', 'বিচারক বলে হেসে,', 'দাঁতজোড়া কী সর্বনেশে', 'যবে হয় দেঁতো।', 'কিন্তু, সে সুধাময় লোকবিশেষে তো', 'হাসিরশ্মিতে,', 'যাহারে আদরে ডাকি "অয়ি সুস্মিতে\'', 'পাণিনির শুদ্ধ নিয়মে।', 'জিহ্বায় রস খুব জমে,', 'অথচ তাহার সংস্রবে', 'দেহখানা যবে', 'আগাগোড়া উঠে জ্বলি', 'রস নয়, বিষ তারে বলি।', 'স্বভাবে কঠিন কেহ, মেজাজে নরম--', 'বাহিরে শীতল কেহ, ভিতরে গরম।', 'প্রকাশ্যে এক রূপ যার।', 'ঘোমটায় আর।', 'তুলনায় দাঁত আর জিভ', 'সবই রেলেটিভ।', 'হয়তো দেখিবে, সংসারে', 'দাঁতালো যা মিঠে লাগে তারে,', 'আর যেটা ললিত রসালো', 'লাগে নাকো ভালো।', 'সৃষ্টিতে পাগলামি এই--', 'একান্ত কিছু হেথা নেই।', 'ভালো বা খারাপ লাগা', 'পদে পদে উলোটা-পালোটা--', 'কভু সাদা কালো হয়,', 'কখনো বা সাদাই কালোটা,', 'মন দিয়ে ভাবো যদ্যপি', 'জানিবে এ খাঁটি ফিলজফি।']
['পুরুষের পক্ষে সব তন্ত্রমন্ত্র মিছে,', 'মনু-পরাশরদের সাধ্য নাই টানে তারে পিছে।', 'বুদ্ধি মেনে চলা তার রোগ;', 'খাওয়া ছোঁওয়া সব-তাতে তর্ক করে, বাধে গোলযোগ।', 'মেয়েরা বাঁচাবে দেশ, দেশ যবে ছুটে যায় আগে।', "হাই তুলে দুর্গা ব'লে যেন তারা শেষরাতে জাগে;", 'খিড়কির ডোবাটাতে সোজা', "ব'হে যেন নিয়ে আসে যত এঁটো বাসনের বোঝা;", 'মাজা-ঘষা শেষ করে আঙিনায় ছোটে--', 'ধড়্ফড়ে জ্যান্ত মাছ কোটে', "দুই হাতে ল্যাজামুড়ো জাপটিয়ে ধ'রে", 'সুনিপুণ কবজির জোরে,', "ছাই পেতে বঁটির উপরে চেপে ব'সে,", "কোমরে আঁচল বেঁধে ক'ষে।", 'কুটিকুটি বানায় ইঁচোড়;', 'চাকা চাকা করে থোড়,', 'আঙুলে জড়ায় তার সুতো;', 'মোচাগুলো ঘস্ ঘস্ কেটে চলে দ্রুত;', 'চালতারে', 'বিশ্লেষণ করে খরধারে।', 'বেগুন পটোল আলু খণ্ড খণ্ড হয় সে অগুন্তি।', 'তার পরে হাতা বেড়ি খুন্তি;', 'তিন-চার দফা রান্না সে', 'নানা ফরমাশে--', 'আপিসের, ইস্কুলের, পেট-রোগা রুগির কোনোটা,', 'সিদ্ধ চাল, সরু চাল, ঢেঁকিছাঁটা, কোনোটা বা মোটা।', 'যবে পাবে ছুটি', 'বেলা হবে আড়াইটা।       বিড়ালকে দিয়ে কাঁটাকুটি', 'পান-দোক্তা মুখে পুরে দিতে যাবে ঘুম;', 'ছেলেটা চেঁচায় যদি পিঠে কিল দেবে ধুমাধুম,', 'বলবে "বজ্জাত ভারি"।', 'তার পরে রাত্রে হবে রুটি আর বাসি তরকারি।', 'জনার্দন ঠাকুরের', 'পানাপুকুরের', 'পাড়ের কাছটা ঢাকা কলমির শাকে।', 'গা ধুয়ে তাহারই এক ফাঁকে,', 'ঘড়া কাঁখে, গায়েতে জড়ায়ে ভিজে শাড়ি', 'ঘন ঘন হাত নাড়ি', 'খস্খস্-শব্দ-করা পাতায় বিছানো বাঁশবনে', 'রাম নাম জপি মনে মনে', 'ঘরে ফিরে যায় দ্রুতপায়ে', 'গোধূলির ছম্ছমে অন্ধকারছায়ে।', 'সন্ধেবেলা বিধবা ননদি বসে ছাতে,', 'জপমালা ঘোরে হাতে।', 'বউ তার চুলের জটায়', 'চিরুনি-আঁচড় দিয়ে কানে কানে কলঙ্ক রটায়', 'পাড়াপ্রতিবেশিনীর-- কোনো সূত্রে শুনতে সে পেয়ে', 'হন্তদন্ত আসে ধেয়ে', 'ও-পাড়ার বোসগিন্নি; চোখা চোখা বচন বানায়ে', 'স্বামীপুত্র-খাদনের আশা তার যায় সে জানায়ে।', 'কাপড়-জড়ানো পুঁথি কাঁখে', 'তিলক কাটিয়া নাকে', 'উপস্থিত আচার্যি মশায়--', 'গিন্নির মধ্যমপুত্র শনির দশায়--', 'আটক পড়েছে তার বিয়ে;', 'তাহারই ব্যবস্থা নিয়ে', 'স্বস্ত্যয়নের ফর্দ মস্ত,', 'কর্তারে লুকিয়ে তারই খরচের হল বন্দোবস্ত।', 'এমনি কাটিয়ে যায় সনাতনী দিনগুলি যত', "চাটুজ্যেমশা'র অনুমত--", 'কলহে ও নামজপে, ভবিষ্যৎ জামাতার খোঁজে,', 'নেশাখোর ব্রাহ্মণের ভোজে।', 'মেয়েরাও বই যদি নিতান্তই পড়ে', 'মন যেন একটু না নড়ে।', 'নূতন বই কি চাই। নূতন পঞ্জিকাখানা কিনে', 'মাথায় ঠেকায়ে তারে প্রণাম করুক শুভদিনে।', 'আর আছে পাঁচালির ছড়া,', 'বুদ্ধিতে জড়াবে জোরে ন্যাশন্যাল কাল্চারের দড়া।', 'দুর্গতি দিয়েছে দেখা; বঙ্গনারী ধরেছে শেমিজ,', "বি. এ. এম. এ. পাস ক'রে ছড়াইছে বীজ", 'যুক্তি-মানা ঘোর ম্লেচ্ছতার।', 'ধর্মকর্ম হল ছারখার।', 'শীতলামায়ীরে করে হেলা;', 'বসন্তের টিকা নেয়; "গ্রহণের বেলা', "গঙ্গাস্নানে পাপ নাশে'", 'শুনিয়া মূর্খের মতো হাসে।', 'তবু আজও রক্ষা আছে, পবিত্র এ দেশে', 'অসংখ্য জন্মেছে মেয়ে পুরুষের বেশে।', 'মন্দির রাঙায় তারা জীবরক্তপাতে,', 'সে-রক্তের ফোঁটা দেয় সন্তানের মাথে।', 'কিন্তু, যবে ছাড়ে নাড়ী', "ভিড় ক'রে আসে দ্বারে ডাক্তারের গাড়ি।", 'অঞ্জলি ভরিয়া পূজা নেন সরস্বতী,', 'পরীক্ষা দেবার বেলা নোটবুক ছাড়া নেই গতি।', 'পুরুষের বিদ্যে নিয়ে কলেজে চলেছে যত নারী', 'এই ফল তারই।', 'মেয়েদের বুদ্ধি নিয়ে পুরুষ যখন ঠাণ্ডা হবে,', 'দেশখানা রক্ষা পাবে তবে।', 'বুঝি নে একটা কথা, ভয়ের তাড়ায়', 'দিন দেখে তবে যেথা ঘরের বাহিরে পা বাড়ায়', 'সেই দেশে দেবতার কুপ্রথা অদ্ভুত,', 'সব চেয়ে অনাচারী সেথা যমদূত।', 'ভালো লগ্নে বাধা নেই, পাড়ায় পাড়ায় দেয় ডঙ্কা।', 'সব দেশ হতে সেথা বেড়ে চলে মরণের সংখ্যা।', 'বেস্পতিবারের বারবেলা', 'এ কাব্য হয়েছে লেখা, সামলাতে পারব কি ঠেলা।']
['পাড়ায় কোথাও যদি কোনো মৌচাকে', 'একটুকু মধু বাকি থাকে,', 'যদি তা পাঠাতে পার ডাকে,', 'বিলাতি সুগার হতে পাব নিস্তার,', 'প্রাতরাশে মধুরিমা হবে বিস্তার।', 'মধুর অভাব যবে অন্তরে বাজে', '"গুড়ং দদ্যাৎ\' বাণী বলে কবিরাজে।', 'দায়ে পড়ে তাই', 'লুচি-পাউরুটিগুলো গুড় দিয়ে খাই;', 'বিমর্ষমুখে বলি "গুড়ং দদ্যাৎ\',', 'সে যেন গদ্যের দেশে আসি পদ্যাৎ।', 'খালি বোতলের পানে চেয়ে চেয়ে চিত্ত', 'নিশ্বাস ফেলে বলে, সকলই অনিত্য।', 'সম্ভব হয় যদি এ বোতলটারে', 'পূর্ণতা এনে দিতে পারে', 'দূর হতে তোমার আতিথ্য।', 'গৌড়ী গদ্য হতে মধুময় পদ্য', 'দর্শন দিতে পারে সদ্য।']
['তল্লাস করেছিনু, হেথাকার বৃক্ষের', 'চারি দিকে লক্ষণ মধু-দুর্ভিক্ষের।', 'মৌমাছি বলবান পাহাড়ের ঠাণ্ডার,', 'সেখানেও সম্প্রতি ক্ষীণ মধুভাণ্ডার--', 'হেন দুঃসংবাদ পাওয়া গেছে চিঠিতে।', 'এ বছর বৃথা যাবে মধুলোভ মিটিতে।', 'তবু কাল মধু-লাগি করেছিনু দরবার,', 'আজ ভাবি অর্থ কি আছে দাবি করবার।', 'মৌচাক-রচনায় সুনিপুণ যাহারা', 'তুমি শুধু ভেদ কর তাহাদের পাহারা।', 'মৌমাছি কৃপণতা করে যদি গোড়াতেই,', 'জাস্তি না মেলে তবু খুশি রব থোড়াতেই।', 'তাও কভু সম্ভব না হয় যদিস্যাৎ', 'তা হলে তো অবশেষে শুধু গুড় দদ্যাৎ।', 'অনুরোধ না মিটুক মনে নাহি ক্ষোভ নিয়ো,', 'দুর্লভ হলে মধু গুড় হয় লোভনীয়।', 'মধুতে যা ভিটামিন কম বটে গুড়ে তা,', 'পূরণ করিয়া লব টমেটোয় জুড়ে তা।', 'এইভাবে করা ভালো সন্তোষ-আশ্রয়--', 'কোনো অভাবেই কভু তার নাহি নাশ রয়।']
['মধুমৎ পার্থিবং রজঃ', 'শ্যামল আরণ্য মধু বহি এল ডাক-হরকরা--', 'আজি হতে তিরোহিতা পাণ্ডুবর্ণী বৈলাতী শর্করা', 'পূর্বাহ্নে পরাহ্নে মোর ভোজনের আয়োজন থেকে;', 'এ মধু করিব ভোগ রোটিকার স্তরে স্তরে মেখে।', 'যে দাক্ষিণ্য-উৎস হতে উৎসারিত এই মধুরতা', 'রসনার রসযোগে অন্তরে পশিবে তার কথা।', 'ভেবেছিনু, অকৃতার্থ হয় যদি তোমার প্রয়াস', 'সস্নেহ আঘাত দিবে তোমারে আমার পরিহাস;', 'তখন তো জানি নাই, গিরীন্দ্রের বন্য মধুকরী', 'তোমার সহায় হয়ে অর্ঘ্যপাত্র দিবে তব ভরি।', 'দেখিনু, বেদের মন্ত্র সফল হয়েছে তব প্রাণে;', 'তোমারে বরিল ধরা মধুময় আশীর্বাদ-দানে।']
['দূর হতে কয় কবি,', '"জয় জয় মাংপবী,', 'কমলাকানন তব না হউক শূন্য।', 'গিরিতটে সমতটে', 'আজি তব যশ রটে,', 'আশারে ছাড়ায়ে বাড়ে তব দানপুণ্য।', 'তোমাদের বনময়', 'অফুরান যেন রয়', 'মৌচাক-রচনায় চিরনৈপুণ্য।', 'কবি প্রাতরাশে তার', 'না করুক মুখভার,', "নীরস রুটির গ্রাসে না হোক সে ক্ষুণ্ন।'", 'আরবার কয় কবি,', '"জয় জয় মাংপবী,', 'টেবিলে এসেছে নেমে তোমার কারুণ্য।', 'রুটি বলে জয়-জয়,', 'লুচিও যে তাই কয়,', "মধু যে ঘোষণা করে তোমারই তারুণ্য।'"]
['মাছিবংশেতে এল অদ্ভুত জ্ঞানী সে', 'আজন্ম ধ্যানী সে।', 'সাধনের মন্ত্র তাহার', 'ভন্ভন্-ভন্ভন্কার।', 'সংসারে দুই পাখা নিয়ে দুই পক্ষ--', 'দক্ষিণ-বাম আর ভক্ষ্য-অভক্ষ্য--', 'কাঁপাতে কাঁপাতে পাখা সূক্ষ্ম অদৃশ্য', 'দ্বৈতবিহীন হয় বিশ্ব।', 'সুগন্ধ পচা-গন্ধের', 'ভালো মন্দের', 'ঘুচে যায় ভেদবোধ-বন্ধন;', 'এক হয় পঙ্ক ও চন্দন।', 'অঘোরপন্থ সে যে শবাসন-সাধনায়', 'ইঁদুর কুকুর হোক কিছুতেই বাধা নাই--', 'বসে রয় স্তব্ধ,', 'মৌনী সে একমনা নাহি করে শব্দ।', 'ইড়া পিঙ্গলা বেয়ে অদৃশ্য দীপ্তি', 'ব্রহ্মরন্ধে# বহি তৃপ্তি।', 'লোপ পেয়ে যায় তার আছিত্ব,', 'ভুলে যায় মাছিত্ব।', 'মন তার বিজ্ঞাননিষ্ঠ;', 'মানুষের বক্ষ বা পৃষ্ঠ', 'কিংবা তাহার নাসিকান্ত', 'তাই নিয়ে গবেষণা চলে অক্লান্ত--', 'বার বার তাড়া খায়, গাল খায়, তবুও', 'হার না মানিতে চায় কভু ও।', 'পৃথক করে না কভু ইষ্ট অনিষ্ট,', 'জ্যেষ্ঠ কনিষ্ঠ;', 'সমবুদ্ধিতে দেখে শ্রেষ্ঠ নিকৃষ্ট।', 'সংকোচহীন তার বিজ্ঞানী ধাত;', 'পক্ষে বহন করে অপক্ষপাত।', 'এদের ভাষায় "ছি ছি\',', 'শৌখিন রুচি নিয়ে খুতখুত নেই মিছিমিছি।', 'অকারণ সন্ধানে মন তার গিয়াছে;', 'কেবলই ঘুরিয়া দেখে কোথায় যে কী আছে।', 'বিশ্রামী বলদের পিঠে করে মনোযোগ', 'রসের রহস্যের যদি পায় কোনো যোগ,', 'ল্যাজের ঝাপট লাগে পলকেই পলকেই,', 'বাধাহীন সাধনার ফল পায় বলো কে-ই!', 'চারি দিকে মানবের বিষম অহংকার,', 'তারই মাঝে থেকে মনে লেশ নেই শঙ্কার।', 'আকাশবিহারী তার গতিনৈপুণ্যেই', 'সকল চপেটাঘাত উড়ে যায় শূন্যেই।', 'এই তার বিজ্ঞানী কৌশল,', 'স্পর্শ করে না তারে শত্রুর মৌশল।', 'মানুষের মারণের লক্ষ্য', 'ক্ষিপ্র এড়ায়ে যায় নির্ভয়পক্ষ।', 'নাই লাজ, নাই ঘৃণা, নাই ভয়--', 'কর্দমে নর্দমা-বিহারীর জয়।', 'ভন্-ভন্-ভন্কার', 'আকাশেতে ওঠে তার ধ্বনি জয়ডঙ্কার।', 'মানবশিশুরে বলি, দেখো দৃষ্টান্ত--', 'বার বার তাড়া খেয়ো, নাহি হোয়ো ক্ষান্ত।', 'অদৃষ্ট মার দেয় অলক্ষ্যে পশ্চাৎ', 'কখন অকস্মাৎ--', 'তবু মনে রেখো নির্বন্ধ,', 'সুযোগের পেলে নামগন্ধ', "চ'ড়ে ব'সো অপরের নিরুপায় পৃষ্ঠ,", "ক'রো তারে বিষম অতিষ্ঠ।", 'সার্থক হতে চাও জীবনে,', 'কী শহরে, কী বনে,', 'পাঠ লহ প্রয়োজনসিদ্ধের', 'বিরক্ত করবার অদম্য বিদ্যের--', 'নিত্য কানের কাছে ভন্ভন্ ভন্ভন্', 'লুব্ধের অপ্রতিহত অবলম্বন।']
['তোমার ঘরের সিঁড়ি বেয়ে', 'যতই আমি নাবছি।', 'আমায় মনে আছে কি না', 'ভয়ে ভয়ে ভাবছি।', 'কথা পাড়তে গিয়ে দেখি,', 'হাই তুললে দুটো;', 'বললে উসুখুসু করে,', '"কোথায় গেল নুটো।"', 'ডেকে তারে বলে দিলে,', '"ড্রাইভারকে বলিস,', 'আজকে সন্ধ্যা নটার সময়', 'যাব মেট্রোপলিস।"', 'কুকুরছানার ল্যাজটা ধরে', 'করলে নাড়াচাড়া;', 'বললে আমায়, "ক্ষমা করো,', 'যাবার আছে তাড়া।"', 'তখন পষ্ট বোঝা গেল,', 'নেই মনে আর নেই।', 'আরেকটা দিন এসেছিল', 'একটা শুভক্ষণেই--', 'মুখের পানে চাইতে তখন,', 'চোখে রইত মিষ্টি;', 'কুকুরছানার ল্যাজের দিকে', 'পড়ত নাকো দৃষ্টি।', 'সেই সেদিনের সহজ রঙটা', 'কোথায় গেল ভাসি;', 'লাগল নতুন দিনের ঠোঁটে', 'রুজ-মাখানো হাসি।', 'বটসুদ্ধ পা-দুখানা', 'তুলে দিলে সোফায়;', 'ঘাড় বেঁকিয়ে ঠেসেঠুসে', 'ঘা লাগালে খোঁপায়।', 'আজকে তুমি শুকনো ডাঙায়', 'হালফ্যাশানের কূলে,', 'ঘাটে নেমে চমকে উঠি', 'এই কথাটাই ভুলে।', 'এবার বিদায় নেওয়াই ভালো,', 'সময় হল যাবার--', 'ভুলেছ যে ভুলব যখন', 'আসব ফিরে আবার।']
['ওই ছাপাখানাটার ভূত,', 'আমার ভাগ্যবশে তুমি তারি দূত।', 'দশটা বাজল তবু আস নাই;', 'দেহটা জড়িয়ে আছে আরামের বাসনাই;', 'মাঝে থেকে আমি খেটে মরি যে--', 'পণ্য জুটেছে, খেয়াতরী যে', 'ঘাটে নাই।  কাব্যের দধিটা', 'বেশ করে জমে গেছে, নদীটা', "এইবার পার ক'রে প্রেসে লও।", 'খাতার পাতায় তারে ঠেসে লও।', 'কথাটা তো একটুও সোজা নয়,', 'স্টেশন-কুলির এ তো বোঝা নয়।', 'বচনের ভার ঘাড়ে ধরেছি,', 'চিরদিন তাই নিয়ে মরেছি;', 'বয়স হয়েছে আশি, তবুও', 'সে ভার কি কমবে না কভুও।', 'আমার হতেছে মনে বিশ্বাস--', 'সকালে ভুলাল তব নিশ্বাস', 'রান্নাঘরের ভাজাভুজিতে,', 'সেখানে খোরাক ছিলে খুঁজিতে,', 'উতলা আছিল তব মনটা,', 'শুনতে পাও নি তাই ঘণ্টা।', 'শুঁটকিমাছের যারা রাঁধুনিক', 'হয়তো সে দলে তুমি আধুনিক।', 'তব নাসিকার গুণ কী যে তা,', 'বাসি দুর্গন্ধের বিজেতা।', 'সেটা প্রোলিটেরিটের লক্ষণ,', 'বুর্জোয়া-গর্বের মোক্ষণ।', 'রৌদ্র যেতেছে চড়ে আকাশে,', 'কাঁচা ঘুম ভেঙে মুখ ফ্যাকাশে।', 'ঘন ঘন হাই তুলে গা-মোড়া,', 'ঘস্ঘস্ চুলকোনো চামোড়া।', 'আ-কামানো মুখ ভরা খোঁচাতে--', 'বাসি ধুতি, পিঠ ঢাকা কোঁচাতে', 'চোখ দুটো রাঙা যেন টোমাটো,', 'আলুথালু চুলে নাই পোমাটো।', 'বাসি মুখে চা খাচ্ছ বাটিতে,', 'গড়িয়ে পড়ছে ঘাম মাটিতে।', 'কাঁকড়ার চচ্চড়ি রাত্রে,', 'এঁটো তারি পড়ে আছে পাত্রে।', '"সিনেমার তালিকার কাগজে', "কে সরাল ছবি' ব'লে রাগো যে।", 'যত দেরি হতেছিল ততই যে', 'এই ছবি মনে এল স্বতই যে।', 'ভোরে ওঠা ভদ্র সে নীতিটা,', 'অতিশয় খুঁতখুঁতে রীতিটা।', 'সাফ্সোফ বুর্জোয়া অঙ্গেই', 'ধব্ধবে চাদরের সঙ্গেই', 'মিল তার জানি অতিমাত্র--', 'তুমি তো নও সে সৎ-পাত্র।', 'আজকাল বিড়িটানা শহুরে', 'যে চাল ধরেছে আটপহুরে,', 'মাসিকেতে একদিন কে জানে', 'অধুনাতনের মন-ভেজানে', 'মানে-হীন কোনো এক কাব্য', 'নাম করি দিবে অশ্রাব্য।']
['নারীকে আর পুরুষকে যেই মিলিয়ে দিলেন বিধি', 'পদ্য কাব্যে মানবজীবন পেল মিলের নিধি।', 'কেবল যদি পুরুষ নিয়ে থাকত এ সংসার,', "গদ্য কাব্যে এই জীবনটা হ'ত একাক্কার।", 'প্রোটন এবং ইলেক্ট্রনের যুগল মিলনেই', 'জগৎটা যে পদ্য তাহার প্রমাণ হল সেই।', 'জলে এবং স্থলে মিলে ছন্দে লাগায় তাল,', 'আকাশেতে মহাগদ্য বিছান মহাকাল।', 'কারণ তিনি তপস্বী যে বিশ্ব তাঁহার জ্ঞানে,', 'প্রলয় তাঁহার ধ্যানে।', 'সৃষ্টিকার্যে আলো এবং আঁধার', 'অনন্ত কাল ধুয়ো ধরায় মিলের ছন্দ বাঁধার।', 'জাগরণে আছেন তিনি শুদ্ধ জ্যোতির দেশে,', "আলো-আঁধার 'পরে তাঁহার স্বপ্ন বেড়ায় ভেসে।", 'যারে বলি বাস্তব সে ছায়ার লিখন লিখা,', 'অন্তবিহীন কল্পনাতে মহান মরীচিকা।', 'বাস্তব যে অচল অটল বিশ্বকাব্যে তাই,', 'তড়িৎকণার নৃত্য আছে বাস্তব তো নাই।', 'গোলাপগুলোর পাপড়ি-চেয়ে শোভাটাই যে সত্য,', 'কিন্তু শোভা কী পদার্থ কথায় হয় না কথ্য।', 'বিশুদ্ধ ইঙ্গিত সে মাত্র, তাহার অধিক কী সে,', 'কিসের বা ইঙ্গিত সে জিনিস, ভেবে কে পায় দিশে।', 'নিউস্পেপার আছে পাবে প্রমাণযোগ্য বাক্য,', 'মকদ্দমার দলিল আছে ঠিক কথাটার সাক্ষ্য।', 'কাব্য বলে বেঠিক কথা, এক হয়ে যায় আর--', 'যেমন বেঠিক কথা বলে নিখিল সংসার।', 'আজকে যাকে বাষ্প দেখি কালকে দেখি তারা,', 'কেমন করে বস্তু বলি প্রকাণ্ড ইশারা।', 'ফোটা-ঝরার মধ্যখানে এই জগতের বাণী', 'কী যে জানায় কালে কালে স্পষ্ট কি তা জানি।', 'বিশ্ব থেকে ধার নিয়েছি তাই আমরা কবি', 'সত্য রূপে ফুটিয়ে তুলি অবাস্তবের ছবি।', 'ছন্দ ভাষা বাস্তব নয়, মিল যে অবাস্তব--', 'নাই তাহাতে হাট-বাজারের গদ্য কলরব।', 'হাঁ-য়ে না-য়ে যুগল নৃত্য কবির রঙ্গভূমে।', 'এতক্ষণ তো জাগায় ছিলুম এখন চলি ঘুমে।']
['লিখি কিছু সাধ্য কী!', 'যে দশা এ অভাগার লিখিতে সে বাধ্য কি।', 'মশা-বুড়ি মরেছিল চাপড়ের যুদ্ধে সে--', 'পরলোকগত তার আত্মার উদ্দেশে', 'আমারি লেখার ঘরে আজি তার শ্রাদ্ধ কি!', 'যেখানে যে কেহ ছিল আত্মীয় পরিজন', 'অভিজাতবংশীয় কেহ, কেহ হরিজন--', 'আমারি চরণজাত তাহাদের খাদ্য কি!', 'বাঁশি নেই, কাঁসি নেই, নাহি দেয় হাঁক সে,', 'পিঠেতে কাঁপাতে থাকে এক-জোড়া পাখ সে--', 'দেখিতে যেমনি হোক তুচ্ছ সে বাদ্য কি।', 'আশ্রয় নিতে চাই মেলে যদি ড়বনরঢ়নক্ষ,', 'এক ফোঁটা বাকি নেই নেবুঘাস-তেলটার--', 'মশারি দিনের বেলা কভু আচ্ছাদ্য কি!', 'গাল তারে মিছে দিই অতি অশ্রাব্য,', 'হাতে পিঠ চাপড়াব সেটা যে অভাব্য--', 'এ কাজে লাগাব শেষে চটি-জোড়া পাদ্য কি।', 'পুজোর বাজারে আজি যদি লেখা না জোটাই,', 'দুটো লাইনেরো মতো কলমটা না ছোটাই--', 'সম্পাদকের সাথে রবে সৌহার্দ্য কি।']
['তৃণাদপি সুনীচেন তরোরিব সহিষ্ণুনা--', 'জানিতাম দীনতার এই শেষ দশা,', 'আমি স্বপ্নে দেখিলাম হয়ে গেছি মশা!', 'কী হল যে দশা--', 'মধ্যরাত্রে স্বপ্নে আমি', 'হয়ে গেছি মশা।', 'দীন হতে দীন আমি', 'ক্ষীণ হতে ক্ষীণ--', 'একমাত্র নাম জপ করেছি ভরসা।', 'হিংস্র নীতি নাহি আর,', 'অতি শান্ত নির্বিকার', "ভক্তের নাসাগ্র-'পরে স্তব্ধ হয়ে বসা--", 'কী হল যে দশা!', 'মধুর মাশবী বেণু নীরব সহসা।', 'পাখা করি নাড়াচাড়া,', 'ভোঁ ভোঁ শব্দে নাই সাড়া--', 'শুধু "রাম রাম\' ধ্বনি ডানা হতে খসা,', 'হেন হীন দশা।']
['নাতিনীর পত্র', 'শ্রীচরণেষু', 'দাদামহাশয়', 'খেয়েছ যে সাল্গম  না করিয়া কাল-গম', 'এই আমি বহুভাগ্য মানি।', 'তার পরে মিঠি মিঠি লিখেছ স্নেহের চিঠি,', 'তার মূল্য কী আছে কী জানি।', 'তুচ্ছ এই উপহার   কে জানিত কমলার', 'পদ্মসরোবর দিবে নাড়া--', 'সালগম মটন রোস্টে          কবির অধর-ওষ্ঠে', 'খুলি দিবে কাব্যের ফোয়ারা।', 'কিন্তু বড়দাদা-ভাই   বড়ো মনে দুঃখ পাই', 'এ খেদ যাবে না প্রাণ গেলে--', 'শুনিতে হইল এও   ভাগ্যবান তোমারেও', 'নাচের দোসর নাহি মেলে!', 'নাহয় না হল বুড়ি   তবুও তো ঝুড়ি ঝুড়ি', 'নাতিনীতে ঘরটি বোঝাই--', 'যারেই লইবে বাছি   সেই তো উঠিবে নাচি,', 'নাচিবার ভাবনা তো নাই।', 'এ কথা ভুলিলে যবে         বুঝায়ে কী আর হবে--', 'ধিক্ তবে মোর সালগমে।', 'বুঝিলাম তরকারি   যত হোক দরকারী,', 'তাহাতে কবিত্ব নাহি জমে।', 'আর না করিব ভুল--        এবারে বসন্তে ফুল', 'তুলিয়া আনিব ভরি ডালা।', 'সালগম পেঁয়াজকলিজলে দিয়া জলাঞ্জলি', 'পাঠাইব বকুলের মালা।']
['বসন্তের ফুল তোরই', 'সুধাস্পর্শে লেপা', 'আমারে করিল আজি', 'এপ্রিলের ক্ষেপা।', 'পাকা চুল কেঁচে গেল,', 'বুদ্ধি গেল ফেঁসে--', 'যে দেখে আমার দশা', 'সেই যায় হেসে।', 'বিনা বাক্যে ঘটাইলি', 'এমন প্রমাদ,', 'তারি সঙ্গে আছে আরো', 'বচনের ফাঁদ।', 'আমি যে মেনেছি হার', 'নিজেরেই ছলি,', 'অবোধ সেজেছি কেন', 'কারণটা বলি।', 'বিপাকের সেতু একা', 'নহে তরিবার--', 'পাশে এসে ধরো হাত,', 'জোড়ে হব পার।']
['ওই দেখা যায় তোমার বাড়ি', 'চৌদিকে-মালঞ্চ-ঘেরা,', 'অনেক ফুল তো ফোটে সেথায়,', 'একটি ফুল সে সবার সেরা।', 'নানা দেশের নানা পাখি', 'করে হেথায় ডাকাডাকি,', 'একটি সুর যে মর্মে বাজে', 'যতই গাহুক বিহঙ্গেরা।', 'যাতায়াতের পথের পাশে', 'কেহ বা যায় কেহ আসে,', 'বারেক যেজন বসে সেথায়', 'তার কভু আর হয় না ফেরা!', 'কেউ বা এসে চা করে পান,', 'গ্রামোফোনে কেউ শোনে গান,', 'অকারণে যারা আসে', 'ধন্য যে সেই রসিকেরা॥']
['কখনো সাজায় ধূপ', 'কখনো বা মাল্য,', 'গ্ল্যাক্সোধারায় মনে', 'এনে দেয় বাল্য।', 'সরিষার তেলে দেহ', "দেয় ক'ষে মাজিয়া।", 'নিয়মের ত্রুটি হলে', 'করে ঘোর কাজিয়া--', 'কোথা হতে নেমে আসে', 'বকুনির ঝাঁক তার,', 'তর্জনী তুলে বলে', '"ডেকে দেব ডাক্তার\'।', 'এইমত বসে আছি', 'আরামে ও ব্যারামে', 'যেন বোগ্দাদে কোন্', 'নবাবের হ্যারামে॥']
['ও আমার বেঁটেছাতাওয়ালি,', 'বৃথাই সময় তুই খোয়ালি।', 'বাদল থামিল যবে', 'ভাবিনু সুযোগ হবে,', 'তখন কেন গো বেলা পোয়ালি।', 'মেঘ করে গুরুগুরু,', 'প্রলয় হইবে শুরু--', 'আকাশ হয়েছে ঘোর ধোঁয়ালি।', 'ও আমার বেঁটেছাতাওয়ালি,', "তুই আসিলি না ব'লে", 'দিন বৃথা গেল চলে--', 'ধরণী চোখের জলে ধোয়ালি।', 'ও আমার বেঁটেছাতাওয়ালি,', 'ঝড়ের গাছের প্রায়', 'দুঃখের ঝাপটায়', 'মনটা মাটির পানে নোয়ালি॥', 'ও আমার বেঁটেছাতাওয়ালি,', 'এত ক্ষণে এল রোদ,', 'আরাম হতেছে বোধ--', 'আকাশে সোনার কাঠি ছোঁয়ালি॥']
['দিদিমণি আঁট করে দিলে মোর দিন,', 'এক করে দিলে যেন ছিল যেটা তিন।', 'প্রহরে প্রহরে সব নিয়মেতে বাঁধা,', 'ডাক্তারি ফাঁদে এই জীবনটা আগাগোড়া ফাঁদা।', 'সারি সারি ওষুধের শিশি', 'খাড়া আছে তর্জনী তুলে দিবানিশি।', 'যদি তারি কোনো ফাঁকে তবু', 'সুস্থ লোকের চালে চলিতে সাহস করি কভু', 'চোখে তবে পড়ে সেটা তোমার তখুনি,', 'স্পর্ধা মানিয়া লয়ে চুপ করে শুনি যে বকুনি।', 'গ্ল্যাক্সো খাওয়াও তুমি গুনে গুনে চামচেতে মেপে,', 'বই খুলে বসি যদি দাও সেটা চেপে।', 'বলে, "পড়া থাক্-না!\'', 'দিনটাকে ঢেকে রাখে সেবা-গাঁথা ঢাক্না॥', 'স্নানে গেছ, সেই ফাঁকে খাতা', "টেনে নিয়ে লিখি এই যা'-তা'।", 'মিথ্যার রসে মিশে সত্যটা হলে উপাদেয়,', 'সাহিত্যে সেটা নয় হেয়।', 'গদ্যে যাহারে বলে মিথ্যে', 'সেটাই যে ছন্দের নৃত্যে', 'সত্যেরও বেশি পায় দাম--', 'এ কথাটা লিখে রাখিলাম॥']
