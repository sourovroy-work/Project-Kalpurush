['মহা-অতীতের সাথে আজ আমি করেছি মিতালি--', 'দিবালোক-অবসানে তারালোক জ্বালি', 'ধ্যানে সেথা বসেছে সে', 'রূপহীন দেশে;', 'যেথা অস্তসূর্য হতে নিয়ে রক্তরাগ', 'গুহাচিত্রে করিছে সজাগ', 'তার তুলি', 'ম্রিয়মাণ জীবনের লুপ্ত রেখাগুলি;', 'নিমীলিত বসন্তের ক্ষান্তগন্ধে যেখানে সে', 'গাঁথিয়া অদৃশ্যমালা পরিছে নিবিড় কালোকেশে;', 'যেখানে তাহার কণ্ঠহারে', 'দুলায়েছে সারে সারে', 'প্রাচীন শতাব্দীগুলি শন্ত-চিত্তদহন বেদনা', 'মাণিক্যের কণা।', 'সেথা বসে আছি কাজ ভুলে', 'অস্তাচলমূলে', 'ছায়াবীথিকায়।', 'রূপময় বিশ্বধারা অবলুপ্তপ্রায়', 'গোধূলিধূসর আবরণে,', 'অতীতের শূন্য তার সৃষ্টি মেলিতেছে মোর মনে।', 'এ শূন্য তো মরুমাত্র নয়,', 'এ যে চিত্তময়;', "বর্তমান যেতে যেতে এই শূন্যে যায় ভ'রে রেখে", 'আপন অন্তর থেকে', 'অসংখ্য স্বপন;', 'অতীত এ শূন্য দিয়ে করেছি বপন', 'বস্তুহীন সৃষ্টি যত,', 'নিত্যকাল-মাঝে তারি ফলশস্য ফলিছে নিয়ত।', 'আলোড়িত এই শূন্য যুগে যুগে উঠিয়াছে জ্বলি,', 'ভরিয়াছে জ্যোতির অঞ্জলি।', 'বসে আছি নির্নিমেষ চোখে', 'অতীতের সেই ধ্যানালোকে--', 'নি:শব্দ তিমিরতটে জীবনের বিস্মৃত রাতির।', 'হে অতীত,', 'শান্ত তুমি নির্বাণ-বাতির', 'অন্ধকারে,', 'সুখদুখনিষ্কৃতির পারে।', 'শিল্পী তুমি, আঁধারের ভূমিকায়', 'নিভৃতে রচিছ সৃষ্টি নিরাসক্ত নির্মম কলায়,', 'স্মরণে ও বিস্মরণে বিগলিত বর্ণ দিয়া লিখা', 'বর্ণিতেছ আখ্যায়িকা;', 'পুরাতন ছায়াপথে নূতন তারার মতো', 'উজ্জ্বলি উঠিছে কত,', 'কত তার নিভাইছ একেবারে', 'যুগান্তের অশান্ত ফুৎকারে।', 'আজ আমি তোমার দোসর,', 'আশ্রয় নিতেছি সেথা যেথা আছে মহা-অগোচর।', 'তব অধিকার আজি দিনে দিনে ব্যাপ্ত হয়ে আসে', 'আমার আয়ুর ইতিহাসে।', 'সেথা তব সৃষ্টির মন্দিরদ্বারে', 'আমার রচনাশালা স্থাপন করেছি একধারে', 'তোমারি বিহারবনে ছায়াবীথিকায়।', 'ঘুচিল কর্মের দায়,', 'ক্লান্ত হল লোকমুখে খ্যাতির আগ্রহ;', 'দুঃখ যত সয়েছি দুঃসহ', 'তাপ তার করি অপগত', 'মূর্তি তারে দিব নানামতো', 'আপনার মনে মনে।', 'কলকোলাহলশান্ত জনশূন্য তোমার প্রাঙ্গণে,', 'যেখানে মিটেছে দ্বন্দ্ব মন্দ ও ভালোয়,', 'তারার আলোয়', 'সেখানে তোমার পাশে আমার আসন পাতা--', 'কর্মহীন আমি সেথা বন্ধহীন সৃষ্টির বিধাতা।']
['বাঁখারির বেড়া দেওয়া ভূমি; হেথা করি ঘোরাফেরা', 'সারাক্ষণ আমি-দিয়ে ঘেরা', 'বর্তমানে।', 'মন জানে', 'এ মাটি আমারি,', 'যেমন এ শালতরুসারি', 'বাঁধে নিজ তলবীথি শিকড়ের গভীর বিস্তারে', 'দূর শতাব্দীর অধিকারে।', 'হেথা কৃষ্ণচূড়াশাখে ঝরে শ্রাবণের বারি', 'সে যেন আমারি--', 'ভোরে ঘুমভাঙা আলো, রাত্রে তারাজ্বলা অন্ধকার,', 'যেন সে আমারি আপনার', 'এ মাটির সীমাটুকু মাঝে।', 'আমার সকল খেলা, সব কাজে,', 'এ ভূমি জড়িত আছে শাশ্বতের যেন সে লিখন।', 'হঠাৎ চমক ভাঙে নিশীথে যখন', 'সপ্তর্ষির চিরন্তন দৃষ্টিতলে,', 'ধ্যানে দেখি, কালের যাত্রীর দল চলে', 'যুগে যুগান্তরে।', "এই ভূমিখণ্ড-'পরে", 'তারা এল, তারা গেল কত।', 'তারাও আমারি মতো', 'এ মাটি নিয়েছে ঘেরি--', 'জেনেছিল, একান্ত এ তাহাদেরি।', 'কেহ আর্য কেহ বা অনার্য তারা,', 'কত জাতি নামহীন, ইতিহাসহারা।', 'কেহ হোমাগ্নিতে হেথা দিয়েছিল হবির অঞ্জলি,', 'কেহ বা দিয়েছে নরবলি।', 'এ মাটিতে একদিন যাহাদের সুপ্তচোখে', 'জাগরণ এনেছিল অরুণ-আলোকে', 'বিলুপ্ত তাদের ভাষা।', 'পরে পরে যারা বেঁধেছিল বাসা,', 'সুখে দুঃখে জীবনের রসধারা', 'মাটির পাত্রের মতো প্রতি ক্ষণে ভরেছিল যারা', 'এ ভূমিতে,', 'এরে তারা পারিল না কোনো চিহ্ন দিতে।', 'আসে যায়', 'ঋতুর পর্যায়,', 'আবর্তিত অন্তহীন', 'রাত্রি আর দিন;', "মেঘরৌদ্র এর 'পরে", 'ছায়ার খেলেনা নিয়ে খেলা করে', 'আদিকাল হতে।', 'কালস্রোতে', 'আগন্তুক এসেছি হেথায়', 'সত্য কিম্বা দ্বাপরে ত্রেতায়', 'যেখানে পড়ে নি লেখা', 'রাজকীয় স্বাক্ষরের একটিও স্থায়ী রেখা।', 'হায় আমি,', 'হায় রে ভূস্বামী,', 'এখানে তুলিছ বেড়া--উপাড়িছ হেথা যেই তৃণ', 'এই মাটিতে সে-ই রবে লীন', 'পুনঃ পুনঃ বৎসরে বৎসরে। তারপরে!--', 'এই ধূলি রবে পড়ি আমি-শূন্য চিরকাল-তরে।']
['সূর্যান্তদিগন্ত হতে বর্ণচ্ছটা উঠেছে উচ্ছ্বাসি।', 'দুজনে বসেছে পাশাপাশি।', 'সমস্ত শরীরে মনে লইতেছে টানি', 'আকাশের বাণী।', 'চোখেতে পলক নাই, মুখে নাই কথা,', 'স্তব্ধ চঞ্চলতা।', 'একদিন যুগলের যাত্রা হয়েছিল শুরু,', 'বক্ষ করেছিল দুরু দুরু', 'অনির্বচনীয় সুখে।', 'বর্তমান মুহূর্তের দৃষ্টির সম্মুখে', 'তাদের মিলনগ্রন্থি হয়েছিল বাঁধা।', 'সে-মুহূর্ত পরিপূর্ণ; নাহি তাহে বাধা,', 'দ্বন্দ্ব নাই, নাই ভয়,', 'নাইকো সংশয়।', 'সে-মুহূর্ত বাঁশির গানের মতো;', 'অসীমতা তার কেন্দ্রে রয়েছে সংহত।', 'সে-মুহূর্ত উৎসের মতন;', 'একটি সংকীর্ণ মহাক্ষণ', 'উচ্ছলিত দেয় ঢেলে আপনার সবকিছু দান।', 'সে সম্পদ দেখা দেয় লয়ে নৃত্য, লয়ে গান,', 'লয়ে সূর্যালোকভরা হাসি,', 'ফেনিল কল্লোল রাশি রাশি।', 'সে-মুহূর্তধারা', 'ক্রমে আজ হল হারা', 'সুদূরের মাঝে।', 'সে-সুদূরে বাজে', 'মহাসমুদ্রের গাথা।', 'সেইখানে আছে পাতা', 'বিরাটের মহাসন কালের প্রাঙ্গণে।', 'সর্ব দুঃখ, সর্ব সুখ মেলে সেথা প্রকাণ্ড মিলনে।', 'সেথা আকাশের পটে', 'অস্ত-উদয়ের শৈলতটে', 'রবিচ্ছবি আঁকিল যে অপরূপ মায়া', 'তারি সঙ্গে গাঁথা পড়ে রজনীর ছায়া।', 'সেথা আজ যাত্রী দুইজনে', 'শান্ত হয়ে চেয়ে আছে সুদূর গগনে।', 'কিছুতে বুঝিতে নাহি পারে', 'কেন বারে বারে', 'দুই চক্ষু ভরে ওঠে জলে।', 'ভাবনার সুগভীর তলে', 'ভাবনার অতীত যে-ভাষা', 'করিয়াছে বাসা', 'অকথিত কোন্ কথা', 'কী বারতা', 'কাঁপাইছে বক্ষের পঞ্জরে।', 'বিশ্বের বৃহৎ বাণী লেখা আছে যে মায়া-অক্ষরে,', 'তার মধ্যে কতটুকু শ্লোকে', 'ওদের মিলনলিপি, চিহ্ন তার পড়েছে কি চোখে!']
['হে রাত্রিরূপিণী,', 'আলো জ্বালো একবার ভালো করে চিনি।', 'দিন যার ক্লান্ত হল তারই লাগি কী এনেছ বর,', 'জানাক তা তব মৃদু স্বর।', 'তোমার নিশ্বাসে', 'ভাবনা ভরিল মোর সৌরভ-আভাসে।', 'বুঝিব বক্ষের কাছে', 'ঢাকা আছে', 'রজনীগন্ধার ডালি!', 'বুঝিবা এনেছ জ্বালি', 'প্রসন্ন ললাটনেত্রে সন্ধ্যার সঙ্গিনীহীন তারা--', 'গোপন আলোক তারি, ওগো বাক্যহারা,', "পড়েছ তোমার মৌন-'পরে--", 'এনেছ গভীর হাসি করুণ অধরে', 'বিষাদের মতো শান্ত স্থির।', 'দিবসে সুতীব্র আলো, বিক্ষিপ্ত সমীর,', 'নিরন্তর আন্দোলন,', 'অনুক্ষণ', 'দ্বন্দ্ব-আলোড়িত কোলাহল।', 'তুমি এসো অচঞ্চল,', 'এসো স্নিগ্ধ আবির্ভাব,', 'তোমারই অঞ্চলতলে লুপ্ত হোক যত ক্ষতি লাভ।', 'তোমার স্তব্ধতাখানি', 'দাও টানি', 'অধীর উদ্ভ্রান্ত মনে।', 'যে অনাদি নিঃশব্দতা সৃষ্টির প্রাঙ্গণে', 'বহ্নিদীপ্ত উদ্দমের মত্ততায় জ্বর', 'শান্ত করি করে তারে সংযত সুন্দর,', 'সে গম্ভীর শান্তি আনো তব আলিঙ্গনে', 'ক্ষুব্ধ এ জীবনে।', 'তব প্রেমে', 'চিত্তে মোর যাক থেমে', 'অন্তহীন প্রয়াসের লক্ষ্যহীন চাঞ্চল্যের মোহ,', 'দুরাশার দুরন্ত বিদ্রোহ।', 'সপ্তর্ষির তপোবনে হোমহুতাশন হতে', 'আনো তব দীপ্ত শিখা। তাহারই আলোতে', 'নির্জনের উৎসব-আলোক', 'পুণ্য হবে, সেইক্ষণে আমাদের শুভদৃষ্টি হোক।', 'অপ্রমত্ত মিলনের মন্ত্র সুগম্ভীর', 'মন্দ্রিত করুক আজি রজনীর তিমিরমন্দির।']
['কাল চলে আসিয়াছি, কোনো কথা বলি নি তোমারে।', 'শেষ করে দিনু একেবারে', 'আশা নৈরাশ্যের দ্বন্দ্ব, ক্ষুব্ধ কামনার', 'দুঃসহ ধিক্কার।', 'বিরহের বিষণ্ন আকাশে', 'সন্ধ্যা হয়ে আসে।', 'তোমারে নিরখি ধ্যানে সব হতে স্বতন্ত্র করিয়া', 'অনন্তে ধরিয়া।', 'নাই সৃষ্টিধারা,', 'নাই রবিশশী গ্রহতারা;', 'বায়ু স্তব্ধ আছে,', 'দিগন্তে একটি রেখা আঁকে নাই গাছে।', 'নাইকো জনতা,', 'নাই কানাকানি কথা।', 'নাই সময়ের পদধ্বনি', 'নিরন্ত মুহূর্ত স্থির, দণ্ড পল কিছুই না গণি।', 'নাই আলো, নাই অন্ধকার--', 'আমি নাই, গ্রন্থি নাই তোমার আমার।', 'নাই সুখ দুঃখ ভয়, আকাঙক্ষা বিলুপ্ত হল সব--', 'আকাশে নিস্তব্ধ এক শান্ত অনুভব।', 'তোমাতে সমস্ত লীন, তুমি আছ একা।--', 'আমি-হীন চিত্তমাঝে একান্ত-তোমারে শুধু দেখা।']
['হে কৈশোরের প্রিয়া,', 'ভোরবেলাকার আলোক-আঁধার-লাগা', 'চলেছিলে তুমি আধ্ঘুমো-আধ্জাগা', 'মোর জীবনের ঘন বনপথ দিয়া।', 'ছায়ায় ছায়ায় আমি ফিরিতাম একা,', 'দেখি দেখি করি শুধু হয়েছিল দেখা', 'চকিত পায়ের চলার ইশারাখানি।', 'চুলের গন্ধে ফুলের গন্ধে মিলে', 'পিছে পিছে তব বাতাসে চিহ্ন দিলে', 'বাসনার রেখা টানি।', 'প্রভাত উঠিল ফুটি।', 'অরুণরাঙিমা দিগন্তে গেল ঘুচে,', 'শিশিরের কণা কুঁড়ি হতে গেল মুছে,', 'গাহিল কুঞ্জে কপোতকপোতী দুটি।', 'ছায়াবীথি হতে বাহিরে আসিলে ধীরে', 'ভরা জোয়ারের উচ্ছল নদীতীরে--', 'প্রাণকল্লোলে মুখর পল্লিবাটে।', 'আমি কহিলাম, "তোমাতে আমাতে চলো,', 'তরুণ রৌদ্র জলে করে ঝলোমলো--', 'নৌকা রয়েছে ঘাটে।"', 'স্রোতে চলে তরী ভাসি।', 'জীবনের-স্মৃতি-সঞ্চয়-করা তরী', 'দিনরজনীর সুখে দুখে গেছে ভরি,', 'আছে গানে-গাঁথা কত কান্না ও হাসি।', 'পেলব প্রাণের প্রথম পসরা নিয়ে', "সে তরণী-'পরে পা ফেলেছ তুমি প্রিয়ে,", 'পাশাপাশি সেথা খেয়েছি ঢেউয়ের দোলা।', 'কখনো বা কথা কয়েছিলে কানে কানে,', 'কখনো বা মুখে ছলোছলো দুনয়ানে', 'চেয়েছিলে ভাষা-ভোলা।', 'বাতাস লাগিল পালে।', 'ভাঁটার বেলায় তরী যবে যায় থেমে', 'অচেনা পুলিনে কবে গিয়েছিলে নেমে', 'মলিন ছায়ার ধূসর গোধূলিকালে।', 'আবার রচিলে নব কুহকের পালা,', 'সাজালে ডালিতে নূতন বরণমালা,', 'নয়নে আনিলে নূতন চেনার হাসি।', 'কোন্ সাগরের অধীর জোয়ার লেগে', 'আবার নদীর নাড়ী নেচে ওঠে বেগে,', 'আবার চলিনু ভাসি।', 'তুমি ভেসে চল সাথে।', 'চিররূপখানি নবরূপে আসে প্রাণে;', 'নানা পরশের মাধুরীর মাঝখানে', 'তোমারই সে হাত মিলেছে আমার হাতে।', 'গোপন গভীর রহস্যে অবিরত', 'ঋতুতে ঋতুতে সুরের ফসল যত', 'ফলায়ে তুলেছে বিস্মিত মোর গীতে।', 'শুকতারা তব কয়েছিল যে কথারে', 'সন্ধ্যার আলো সোনার গলায় তারে', 'সকরুণ পূরবীতে।', 'চিনি, নাহি চিনি তবু।', 'প্রতি দিবসের সংসারমাঝে তুমি', 'স্পর্শ করিয়া আছ যে-মর্তভূমি', 'তার আবরণ খসে পড়ে যদি কভু,', 'তখন তোমার মূরতি দীপ্তিমতী', 'প্রকাশ করিবে আপন অমরাবতী', 'সকল কাজের বিরহের মহাকাশে।', 'তাহারই বেদনা কত কীর্তির স্তূপে', 'উচ্ছ্রিত হয়ে ওঠে অসংখ্য রূপে', 'পুরুষের ইতিহাসে।', 'হে কৈশোরের প্রিয়া,', 'এ জনমে তুমি নব জীবনের দ্বারে', 'কোন্ পার হতে এনে দিলে মোর পায়ে', 'অনাদি যুগের চিরমানবীর হিয়া।', 'দেশের কালের অতীত যে মহাদূর,', 'তোমার কণ্ঠে শুনেছি তাহারই সুর--', 'বাক্য সেথায় নত হয় পরাভবে।', 'অসীমের দূতী, ভরে এনেছিলে ডালা', 'পরাতে আমারে নন্দনফুলমালা', 'অপূর্ব গৌরবে।']
['অন্ধকারে জানি না কে এল কোথা হতে--', 'মনে হল তুমি;', 'রাতের লতা-বিতান তারার আলোতে', 'উঠিল কুসুমি।', 'সাক্ষ্য আর কিছু নাই, আছে শুধু একটি স্বাক্ষর,', 'প্রভাত-আলোক তলে মগ্ন হলে প্রসুপ্ত প্রহর', 'পড়িব তখন।', 'ততক্ষণ পূর্ণ করি থাক মোর নিস্তব্ধ অন্তর', 'তোমার স্মরণ।', 'কত লোক ভিড় করে জীবনের পথে', 'উড়াইয়া ধূলি;', 'কত যে পতাকা ওড়ে কত রাজপথে', 'আকাশ আকুলি।', 'প্রহরে প্রহরে যাত্রী ধেয়ে চলে খেয়ার উদ্দেশে--', 'অতিথি আশ্রয় মাগে শ্রান্তদেহে মোর দ্বারে এসে', 'দিন-অবসানে,', 'দূরের কাহিনী বলে, তার পরে রজনীর শেষে', 'যায় দূর-পানে।', 'মায়ার আবর্তে রচে আসায় যাওয়ায়', 'চঞ্চল সংসারে।', 'ছায়ার তরঙ্গ যেন ধাইছে হাওয়ায়', 'ভাঁটায় জোয়ারে।', 'ঊর্ধ্বকণ্ঠে ডাকে কেহ, স্তব্ধ কেহ ঘরে এসে বসে--', 'প্রত্যহের জানাশোনা, তবু তারা দিবসে দিবসে', 'পরিচয়হীন।', 'এই কুজ্ঝটিকালোকে লুপ্ত হয়ে স্বপ্নের তামসে', 'কাটে জীর্ণ দিন।', 'সন্ধ্যার নৈঃশব্দ্য উঠে সহসা শিহরি;', 'না কহিয়া কথা', 'কখন যে আস কাছে, দাও ছিন্ন করি', 'মোর অস্পষ্টতা।', 'তখন বুঝিতে পারি, আছি আমি একান্তই আছি', 'মহাকালদেবতার অন্তরের অতি কাছাকাছি', 'মহেন্দ্রমন্দিরে;', 'জাগ্রত জীবনলক্ষ্মী পরায় আপন মাল্যগাছি', 'উন্নমিত শিরে।', 'তখনই বুঝিতে পারি, বিশ্বের মহিমা', 'উচ্ছ্বসিয়া উঠি', 'রাখিল সত্তায় মোর রচি নিজ সীমা', 'আপন দেউটি।', 'সৃষ্টির প্রাঙ্গণতলে চেতনার দীপশ্রেণী-মাঝে', 'সে দীপে জ্বলেছে শিখা উৎসবের ঘোষণার কাজে;', 'সেই তো বাগানে,', 'অনির্বচনীয় প্রেম অন্তহীন বিস্ময়ে বিরাজে', 'দেহে মনে প্রাণে।']
['কবির রচনা তব মন্দিরে', 'জ্বালে ছন্দের ধূপ।', 'সে মায়াবাষ্পে আকার লভিল', 'তোমার ভাবের রূপ।', 'লভিলে হে নারী, তনুর অতীত তনু,', 'পরশ-এড়ানো সে যেন ইন্দ্রধনু', 'নানা রশ্মিতে রাঙা;', 'পেলে রসধারা অমর বাণীর', 'অমৃতপাত্র-ভাঙা।', 'কামনা তোমার বহে নিয়ে যায়', 'কামনার পরপারে।', 'সুদূরে তোমার আসন রচিয়া', 'ফাঁকি দেয় আপনারে।', 'ধ্যানপ্রতিমারে স্বপ্নরেখায় আঁকে,', 'অপরূপ অবগুণ্ঠনে তারে ঢাকে,', 'অজানা করিয়া তোলে।', 'আবরণ তার ঘুচাতে না চায়', "স্বপ্ন ভাঙিবে ব'লে।", 'ওই-যে মূরতি হয়েছে ভূষিত', 'মুগ্ধ মনের দানে,', 'আমার প্রাণের নিশ্বাসতাপে', 'ভরিয়া উঠিল প্রাণে;', 'এর মাঝে এল কিসের শক্তি সে যে,', 'দাঁড়াল সমুখে হোমহুতাশন-তেজে,', 'পেল সে পরশমণি।', 'নয়নে তাহার জাগিল কেমনে', 'জাদুমন্ত্রের ধ্বনি।', 'যে দান পেয়েছে তার বেশি দান', 'ফিরে দিলে সে কবিরে।', 'গোপনে জাগালে সুরের বেদনা', 'বাজে বীনা যে গভীরে।', 'প্রিয়-হাত হতে পরো পুষ্পের হার,', 'দয়িতের গলে করো তুমি আরবার', 'দানের মাল্যদান।', 'নিজেরে সঁপিলে প্রিয়ের মূল্যে', 'করিয়া মূল্যবান।']
['কে আমার ভাষাহীন অন্তরে', 'চিত্তের মেঘলোকে সন্তরে,', 'বক্ষের কাছে থাকে তবুও সে রয় দূরে,', 'থাকে অশ্রুত সুরে।', 'ভাবি বসে, গাব আমি তারই গান--', 'চুপ করে থাকি সারা দিনমান,', 'অকথিত আবেগের ব্যথা সই।', 'মন বলে, কথা কই কথা কই!', 'চঞ্চল শোণিতে যে', 'সত্তার ক্রন্দন ধ্বনিতেছে', 'অর্থ কী জানি তাহা,', 'আদিতম আদিমের বাণী তাহা।', 'ভেদ করি ঝঞ্ঝার আলোড়ন', 'ছেদ করি বাষ্পের আবরণ', 'চুম্বিল ধরাতল যে আলোক,', 'স্বর্গের সে বালক', 'কানে তার বলে গেছে যে কথাটি', 'তারই স্মৃতি আজো ধরণীর মাটি', 'দিকে দিকে বিকাশিছে ঘাসে ঘাসে--', 'তারই পানে চেয়ে চেয়ে', 'সেই সুর কানে আসে।', 'প্রাণের প্রথমতম কম্পন', 'অশথের মজ্জায় করিতেছে বিচরণ,', 'তারই সেই ঝংকার ধ্বনিহীন--', 'আকাশের বক্ষেতে কেঁপে ওঠে নিশিদিন;', 'মোর শিরাতন্তুতে বাজে তাই;', 'সুগভীর চেতনার মাঝে তাই', 'নর্তন জেগে ওঠে অদৃশ্য ভঙ্গিতে', 'অরণ্যমর্মর-সংগীতে।', 'ওই তরু ওই লতা ওরা সবে', 'মুখরিত কুসুমে ও পল্লবে--', 'সেই মহাবাণীময় গহনমৌনতলে', 'নির্বাক স্থলে জলে', 'শুনি আদি-ওংকার,', 'শুনি মূক গুঞ্জন অগোচর চেতনার।', 'ধরণীর ধূলি হতে তারার সীমার কাছে', 'কথাহারা যে ভুবন ব্যাপিয়াছে', 'তার মাঝে নিই স্থান,', 'চেয়ে-থাকা দুই চোখে বাজে ধ্বনিহীন গান।']
['বহিছে হাওয়া উতল বেগে,', 'আকাশ ঢাকা সজল মেঘে,', 'ধ্বনিয়া উঠে কেকা।', 'করি নি কাজ, পরি নি বেশ,', 'গিয়েছে বেলা বাঁধি নি কেশ,', 'পড়ি তোমারই লেখা।', 'ওগো আমারই কবি,', 'তোমারে আমি জানি নে কভু,', 'তোমার বাণী আঁকিছে তবু', 'অলস মনে অজানা তব ছবি।', 'বাদলছায়া হায় গো মরি,', 'বেদনা দিয়ে তুলেছ ভরি,', 'নয়ন মম করিছে ছলোছলো।', 'হিয়ার মাঝে কি কথা তুমি বল!', 'কোথায় কবে আছিলে জাগি,', 'বিরহ তব কাহার লাগি,', 'কোন্ সে তব প্রিয়া!', 'ইন্দ্র তুমি, তোমার শচী--', 'জানি তাহারে তুলেছ রচি', 'আপন মায়া দিয়া।', 'ওগো আমার কবি,', 'ছন্দ বুকে যতই বাজে', 'ততই সে মূরতিমাঝে', 'জানি না কেন আমারে আমি লভি।', 'নারীহৃদয়-যমুনাতীরে', 'চিরদিনের সোহাগিনীরে', 'চিরকালের শুনাও স্তবগান।', 'বিনা কারণে দুলিয়া ওঠে প্রাণ।', 'নাই বা তার শুনিনু নাম,', 'কভু তাহারে না দেখিলাম,', 'কিসের ক্ষতি তায়।', 'প্রিয়ারে তব যে নাহি জানে', 'জানে সে তারে তোমার গানে', 'আপন চেতনায়।', 'ওগো আমার কবি,', 'সুদূর তব ফাগুন-রাতি', 'রক্তে মোর উঠিল মাতি,', 'চিত্তে মোর উঠিছে পল্লবি।', 'জেনেছ যারে তাহারো মাঝে', 'অজানা যেই সে-ই বিরাজে,', 'আমি যে সেই অজানাদের দলে।', 'তোমার মালা এল আমার গলে।', 'বৃষ্টিভেজা যে ফুলহার', 'শ্রাবণসাঁঝে তব প্রিয়ার', 'বেণীটি ছিল ঘেরি,', 'গন্ধ তারই স্বপ্নসম', 'লাগিছে মনে, যেন সে মম', 'বিগত জনমেরই।', 'ওগো আমার কবি,', 'জান না, তুমি মৃদু কী তানে', 'আমারই এই লতাবিতানে', 'শুনায়েছিলে করুণ ভৈরবী।', 'ঘটে নি যাহা আজ কপালে', 'ঘটেছে যেন সে কোন্ কালে,', 'আপনভোলা যেন তোমার গীতি', 'বহিছে তারই গভীর বিস্মৃতি।']
['একটি দিন পড়িছে মনে মোর।', 'উষার নিল মুকুট কাড়ি', 'শ্রাবণ ঘনঘোর;', 'বাদলবেলা বাজায়ে দিল তূরী,', 'প্রহরগুলি ঢাকিয়া মুখ', 'করিল আলো চুরি।', 'সকাল হতে অবিশ্রামে', 'ধারাপতনশব্দ নামে,', 'পরদা দিল টানি,', 'সংসারের নানা ধ্বনিরে', 'করিল একখানি।', 'প্রবল বরিষনে', 'পাংশু হল দিকের মুখ,', 'আকাশ যেন নিরুৎসুক,', 'নদীপারের নীলিমা ছায়', 'পাণ্ডু আবরণে।', 'কর্মদিন হারালো সীমা,', 'হারালো পরিমাণ,', 'বিনা কারণে ব্যথিত হিয়া', 'উঠিল গাহি গুঞ্জরিয়া', 'বিদ্যাপতি-রচিত সেই', 'ভরা-বাদর গান।', 'ছিলাম এই কুলায়ে বসি', 'আপন মন-গড়া,', 'হঠাৎ মনে পড়িল তবে', 'এখনি বুঝি সময় হবে,', 'ছাত্রীটিরে দিতে হবে যে পড়া।', 'থামায়ে গান চাহিনু পশ্চাতে;', 'ভীরু সে মেয়ে কখন এসে', 'নীরব পায়ে দুয়ার ঘেঁষে', 'দাঁড়ায়ে আছে খাতা ও বহি হাতে।', 'করিনু পাঠ শুরু।', 'কপোল তার ঈষৎ রাঙা,', 'গলাটি আজ কেমন ভাঙা,', 'বক্ষ বুঝি করিছে দুরু দুরু।', 'কেবলি যায় ভুলে,', 'অন্যমনে রয়েছে যেন', 'বইয়ের পাতা খুলে।', 'কহিনু তারে, আজকে পড়া থাক।', 'সে শুধু মুখে তুলিয়া আঁখি', 'চাহিল নির্বাক।', 'তুচ্ছ এই ঘটনাটুকু,', 'ভাবি নি ফিরে তারে।', 'গিয়েছে তার ছায়ামূরতি', 'কালের খেয়াপারে।', 'স্তব্ধ আজি বাদলবেলা,', 'নদীতে নাহি ঢেউ,', 'অলসমনে বসিয়া আছি', 'ঘরেতে নেই কেউ।', 'হঠাৎ দেখি চিত্রপটে চেয়ে,', 'সেই-যে ভীরু মেয়ে', 'মনের কোণে কখন গেছে আঁকি', 'অবর্ষিত অশ্রুভরা', 'ডাগর দুটি আঁখি।']
['মনে পড়ে, যেন এককালে লিখিতাম', 'চিঠিতে তোমারে প্রেয়সী অথবা প্রিয়ে।', 'একালের দিনে শুধু বুঝি লেখে নাম--', 'থাক্ সে কথায়, লিখি বিনা নাম দিয়ে।', 'তুমি দাবি কর কবিতা আমার কাছে', 'মিল মিলাইয়া দুরূহ ছন্দে লেখা,', 'আমার কাব্য তোমার দুয়ারে যাচে', 'নম্র চোখের কম্প্র কাজলরেখা।', 'সহজ ভাষায় কথাটা বলাই শ্রেয়--', 'যে-কোনো ছুতায় চলে এসো মোর ডাকে,', 'সময় ফুরালে আবার ফিরিয়া যেয়ো,', 'বোসো মুখোমুখি যদি অবসর থাকে।', 'গৌরবরন তোমার চরণমূলে', 'ফল্সাবরন শাড়িটি ঘেরিবে ভালো;', 'বসনপ্রান্ত সীমন্তে রেখো তুলে,', 'কপোলপ্রান্তে সরু পাড় ঘন কালো।', 'একগুছি চুল বায়ু-উচ্ছ্বাসে কাঁপা', 'ললাটের ধারে থাকে যেন অশাসনে।', 'ডাহিন অলকে একটি দোলনচাঁপা', 'দুলিয়া উঠুক গ্রীবাভঙ্গির সনে।', 'বৈকালে গাঁথা যূথীমুকুলের মালা', 'কণ্ঠের তাপে ফুটিয়া উঠিবে সাঁঝে;', 'দূরে থাকিতেই গোপনগন্ধে-ঢালা', 'সুখসংবাদ মেলিবে হৃদয়মাঝে।', 'এই সুযোগেতে একটুকু দিই খোঁটা--', 'আমারই দেওয়া সেই ছোট্ট চুনির দুল,', 'রক্তে জমানো যেন সে অশ্রুর ফোঁটা,', 'কতদিন সেটা পরিতে করেছ ভুল।', 'আরেকটা কথা বলে রাখি এইখানে,', 'কাব্যে সে কথা হবে না মানানসই,', 'সুর দিয়ে সেটা গাহিব না কোনো গানে--', 'তুচ্ছ শোনাবে, তবু সে তুচ্ছ কই।', 'একালে চলে না সোনার প্রদীপ আনা,', 'সোনার বীণাও নহে আয়ত্তগত।', 'বেতের ডালায় রেশমি-রুমাল-টানা', 'অরুণবরন আম এনো গোটাকত।', 'গদ্য জাতীয় ভোজ্যও কিছু দিয়ো,', 'পদ্যে তাদের মিল খুঁজে পাওয়া দায়।', 'তা হোক, তবুও লেখকের তারা প্রিয়;', 'জেনো, বাসনার সেরা বাসা রসনায়।', 'ওই দেখো, ওটা আধুনিকতার ভূত', 'মুখেতে জোগায় স্থূলতার জয়ভাষা;', 'জানি, অমরার পথহারা কোনো দূত', 'জঠরগুহায় নাহি করে যাওয়া-আসা।', 'তথাপি পষ্ট বলিতে নাহি তো দোষ', 'যে কথা কবির গভীর মনের কথা--', 'উদরবিভাগে দৈহিক পরিতোষ', 'সঙ্গী জোটায় মানসিক মধুরতা।', 'শোভন হাতের সন্দেশ, পানতোয়া,', 'মাছমাংসের পোলাও ইত্যাদিও', 'যবে দেখা দেয় শোভামাধুর্যে-ছোঁওয়া', 'তখন সে হয় কী অনির্বচনীয়!', 'বুঝি অনুমানে, চোখে কৌতুক ঝলে;', 'ভাবিছ বসিয়া সহাস ওষ্ঠাধরা,', 'এ সমস্তই কবিতার কৌশলে', 'মৃদুসংকেতে মোটা ফরমাশ করা।', 'আচ্ছা, নাহয় ইঙ্গিত শুনে হেসো;', 'বরদানে, দেবী, নাহয় হইবে বাম;', 'খালি হাতে যদি আস তবে তাই এসো,', 'সে দুটি হাতেরও কিছু কম নহে দাম!', 'সেই কথা ভালো, তুমি চলে এসো একা,', 'বাতাসে তোমার আভাস যেন গো থাকে;', 'স্তব্ধ প্রহরে দুজনে বিজনে দেখা,', 'সন্ধ্যাতারাটি শিরীষডালের ফাঁকে।', 'তার পরে যদি ফিরে যাও ধীরে ধীরে', 'ভুলে ফেলে যেও তোমার যূথীর মালা;', 'ইমন বাজিবে বক্ষের শিরে শিরে,', 'তার পরে হবে কাব্য লেখার পালা।', 'যত লিখে যাই ততই ভাবনা আসে,', "লেফাফার 'পরে কার নাম দিতে হবে;", 'মনে মনে ভাবি গভীর দীর্ঘশ্বাসে,', 'কোন্ দূর যুগে তারিখ ইহার কবে।', 'মনে ছবি আসে-- ঝিকিমিকি বেলা হল,', 'বাগানের ঘাটে গা ধুয়েছ তাড়াতাড়ি;', 'কচি মুখখানি, বয়স তখন ষোলো;', 'তনু দেহখানি ঘেরিয়াছে ডুরে শাড়ি।', 'কুঙ্কুমফোঁটা ভুরুসংগমে কিবা,', 'শ্বেতকরবীর গুচ্ছ কর্ণমূলে;', 'পিছন হইতে দেখিনু কোমল গ্রীবা', 'লোভন হয়েছে রেশমচিকন চুলে।', 'তাম্রথালায় গোড়ে মালাখানি গেঁথে', 'সিক্ত রুমালে যত্নে রেখেছ ঢাকি;', 'ছায়া-হেলা ছাদে মাদুর দিয়েছ পেতে--', 'কার কথা ভেবে বসে আছ জানি না কি!', 'আজি এই চিঠি লিখিছে তো সেই কবি;', 'গোধূলির ছায়া ঘনায় বিজন ঘরে,', 'দেয়ালে ঝুলিছে সেদিনের ছায়াছবি--', 'শব্দটি নেই, ঘড়ি টিক্টিক্ করে।', 'ওই তো তোমার হিসাবের ছেঁড়া পাতা,', 'দেরাজের কোণে পড়ে আছে আধুলিটি।', 'কতদিন হল গিয়েছ, ভাবিব না তা,', 'শুধু রচি বসে নিমন্ত্রণের চিঠি।', 'মনে আসে, তুমি পুব-জানালার ধারে', 'পশমের গুটি কোলে নিয়ে আছ বসে;', 'উৎসুক চোখে বুঝি আশা কর কারে,', 'আলগা আঁচল মাটিতে পড়েছে খসে।', 'অর্ধেক ছাদে রৌদ্র নেমেছে বেঁকে,', 'বাকি অর্ধেক ছায়াখানি দিয়ে ছাওয়া;', 'পাঁচিলের গায়ে চীনের টবের থেকে', 'চামেলি ফুলের গন্ধ আনিছে হাওয়া।', 'এ চিঠির নেই জবাব দেবার দায়,', 'আপাতত এটি দেরাজে দিলেম রেখে।', 'পার যদি এসো শব্দবিহীন পায়,', 'চোখ টিপে ধোরো হঠাৎ পিছন থেকে।', 'আকাশে চুলের গন্ধটি দিয়ো পাতি,', 'এনো সচকিত কাঁকনের রিনিরিন,', 'আনিয়ো মধুর স্বপ্নসঘন রাতি,', 'আনিয়ো গভীর আলস্যঘন দিন।', 'তোমাতে আমাতে মিলিত নিবিড় একা--', 'স্থির আনন্দ, মৌন মাধুরীধারা,', 'মুগ্ধ প্রহর ভরিয়া তোমারে দেখা,', 'তব করতল মোর করতলে হারা।']
['এ লেখা মোর শূন্যদ্বীপের সৈকততীর,', 'তাকিয়ে থাকে দৃষ্টি-অতীত পারের পানে।', 'উদ্দেশহীন জোয়ার-ভাঁটায় অস্থির নীর', 'শামুক ঝিনুক যা-খুশি তাই ভাসিয়ে আনে।', 'এ লেখা নয় বিরাট সভার শ্রোতার লাগি,', 'রিক্ত ঘরে একলা এ যে দিন কাটাবার;', 'আটপহুরে কাপড়টা তার ধুলায় দাগি,', 'বড়োঘরের নেমন্তন্নে নয় পাঠাবার।', 'বয়ঃসন্ধিকালের যেন বালিকাটি,', 'ভাব্নাগুলো উড়ো উড়ো আপনভোলা।', 'অযতনের সঙ্গী তাহার ধুলোমাটি,', 'বাহির-পানে পথের দিকে দুয়ার খোলা।', 'আলস্যে তার পা ছড়ানো মেঝের উপর,', 'ললাটে তার রুক্ষ কেশের অবহেলা।', 'নাইকো খেয়াল কখন সকাল পেরোয় দুপুর', 'রেশমি ডানায় যায় চলে তার হালকা বেলা।', 'চিনতে যদি চাও তাহারে এসো তবে,', 'দ্বারের ফাঁকে দাঁড়িয়ে থেকো আমার পিছু।', 'শুধাও যদি প্রশ্ন কোনো তাকিয়ে রবে', 'বোকার মতন--বলার কথা নেই-যে কিছু।', 'ধুলোয় লোটে রাঙাপাড়ের আঁচলখানা,', 'দুই চোখে তার নীল আকাশের সুদূর ছুটি;', 'কানে কানে কে কথা কয় যায় না জানা,', "মুখের 'পরে কে রাখে তার নয়নদুটি।", 'মর্মরিত শ্যামল বনের কাঁপন থেকে', 'চমকে নামে আলোর কণা আলগা চুলে;', 'তাকিয়ে দেখে নদীর রেখা চলছে বেঁকে--', 'দোয়েল-ডাকা ঝাউয়ের শাখা উঠছে দুলে।', 'সম্মুখে তার বাগান-কোণায় কামিনী ফুল', 'আনন্দিত অপব্যয়ে পাপড়ি ছড়ায়।', 'বেড়ার ধারে বেগনিগুচ্ছে ফুল্ল জারুল', 'দখিন-হাওয়ার সোহাগেতে শাখা নড়ায়।', 'তরুণ রৌদ্রে তপ্ত মাটির মৃদুশ্বাসে', 'তুলসীঝোপের গন্ধটুকু ঢুকছে ঘরে।', 'খামখেয়ালী একটা ভ্রমর আশে-পাশে', 'গুঞ্জরিয়া যায় উড়ে কোন্ বনান্তরে।', 'পাঠশালা সে ফাঁকি দিয়ে পালিয়ে এড়ায়,', 'শেখার মতো কোনো কিছুই হয় নি শেখা;', 'আলোছায়ায় ছন্দ তাহার খেলিয়ে বেড়ায়', 'আলুথালু অবকাশের অবুঝ লেখা।', 'সবুজ সোনা নীলের মায়া ঘিরল তাকে;', 'শুকনো ঘাসের গন্ধ আসে জানলা ঘুরে;', 'পাতার শব্দে, জলের শব্দে, পাখির ডাকে', 'প্রহরটি তার আঁকাজোকা নানান সুরে।', 'সব নিয়ে যে দেখল তারে পায় সে দেখা', "বিশ্বমাঝে ধুলার 'পরে অলজ্জিত--", 'নইলে সে তো মেঠো পথে নীরব একা', 'শিথিলবেশে অনাদরে অসজ্জিত।']
['১', 'দূর অতীতের পানে পশ্চাতে ফিরিয়া চাহিলাম;', 'হেরিতেছি যাত্রী দলে দলে। জানি সবাকার নাম,', 'চিনি সকলেরে। আজ বুঝিয়াছি, পশ্চিম-আলোতে', 'ছায়া ওরা। নটরূপে এসেছে নেপথ্যলোক হতে', 'দেহ-ছদ্মসাজে; সংসারের ছায়ানাট্য অন্তহীন,', 'সেথায় আপন পাঠ আবৃত্তি করিয়া রাত্রিদিন', 'কাটাইল; সূত্রধার অদৃষ্টের আভাসে আদেশে', 'চালাইল নিজ নিজ পালা, কভু কেঁদে, কভু হেসে', 'নানা ভঙ্গি নানা ভাবে। শেষে অভিনয় হলে সারা,', 'দেহবেশ ফেলে দিয়ে নেপথ্যে অদৃশ্যে হল হারা।', 'যে খেলা খেলিতে এল হয়তো কোথাও তার আছে', 'নাট্যগত অর্থ কোনোরূপ, বিশ্বমহাকবি-কাছে', 'প্রকাশিত। নটনটী রঙ্গসাজে ছিল যতক্ষণ', 'সত্য বলে জেনেছিল প্রত্যহের হাসি ও ক্রন্দন,', 'উত্থানপতন বেদনায়। অবশেষে যবনিকা', 'নেমে এল; নিবে গেল একে একে প্রদীপের শিখা;', 'ম্লান হল অঙ্গরাগ; বিচিত্র চাঞ্চল্য গেল থেমে;', 'যে নিস্তব্ধ অন্ধকারে রঙ্গমঞ্চ হতে গেল নেমে', 'স্তুতি নিন্দা সেথায় সমান, ভেদহীন মন্দ ভালো,', 'দুঃখসুখভঙ্গি অর্থহীন, তুল্য অন্ধকার আলো,', 'লুপ্ত লজ্জাভয়ের ব্যঞ্জনা। যুদ্ধ উত্তারিয়া সীতা', 'পরক্ষণে প্রিয়হস্ত রচিতে বসিল তার চিতা;', 'সে পালায় অবসানে নিঃশেষে হয়েছে নিরর্থক', 'সে দুঃসহ দুঃখদাহ--শুধু তারে কবির নাটক', 'কাব্যডোরে বাঁধিয়াছে, শুধু তারে ঘোষিতের গান,', 'শিল্পের কলায় শুধু রচে তাহা আনন্দের দান।', '২', 'জনশূন্য ভাঙাঘাটে আজি বৃদ্ধ বটচ্ছায়াতলে', 'গোধূলির শেষ আলো আষাঢ়ে ধূসর নদীজলে', 'মগ্ন হল। ওপারের লোকালয় মরীচিকাসম', 'চক্ষে ভাসে। একা বসে দেখিতেছি মনে মনে, মম', 'দূর আপনার ছবি নাট্যের প্রথম অঙ্কভাগে', 'কালের লীলায়। সেদিনের সদ্য-জাগা চক্ষে জাগে', 'অস্পষ্ট কী প্রত্যাশার অরুণিম প্রথম উন্মেষ;', 'সম্মুখে সে চলেছিল, না জানিয়া শেষের উদ্দেশ,', 'নেপথ্যের প্রেরণায়। জানা না-জানার মধ্যসেতু', 'নিত্য পার হতেছিল কিছু তার না বুঝিয়া হেতু।', 'অকস্মাৎ পথমাঝে কে তারে ভেটিল একদিন,', 'দুই অজানার মাঝে দেশকাল হইল বিলীন', 'সীমাহীন নিমেষেই; পরিব্যাপ্ত হল জানাশোনা', 'জীবনের দিগন্ত পারায়ে। ছায়ায়-আলোয়-বোনা', 'আতপ্ত ফাল্গুনদিনে মর্মরিত চাঞ্চল্যের স্রোতে', 'কুঞ্জপথে মেলিল সে স্ফুরিত অঞ্চলতল হতে', 'কনকচাঁপার আভা। গন্ধে শিহরিয়া গেল হাওয়া', 'শিথিল কেশের স্পর্শে। দুজনে করিল আসাযাওয়া', 'অজানা অধীরতায়।', 'সহসা সে রাত্রে সে গেল চলি', 'যে রাত্রি হয় না কভু ভোর। অদৃষ্টের যে অঞ্জলি', 'এনেছিল সুধা, নিল ফিরে। সেই যুগ হল গত', 'চৈত্রশেষে অরণ্যের মাধবীর সুগন্ধের মতো।', 'তখন সেদিন ছিল সবচেয়ে সত্য এ ভুবনে,', 'সমস্ত বিশ্বের যন্ত্র বাঁধিত সে আপন বেদনে', 'আনন্দ ও বিষাদের সুরে। সেই সুখ দুঃখ তার', 'জোনাকির খেলা মাত্র, যারা সীমাহীন অন্ধকার', 'পূর্ণ করে চুম্কির কাজে বিঁধে আলোকের সূচি;', 'সে রাত্রি অক্ষত থাকে, বিনা চিহ্নে আলো যায় ঘুচি।', "সে ভাঙা যুগের 'পরে কবিতার অরণ্যলতায়", 'ফুটিছে ছন্দের ফুল, দোলে তার গানের কথায়।', 'সেদিন আজিকে ছবি হৃদয়ের অজন্তাগুহাতে', 'অন্ধকার ভিত্তিপটে; ঐক্য তার বিশ্বশিল্প-সাথে।']
['অপরিচিতের দেখা বিকশিত ফুলের উৎসবে', 'পল্লবের সমারোহে।', 'মনে পড়ে, সেই আর কবে', 'দেখেছিনু শুধু ক্ষণকাল।', 'খর সূর্যকরতাপে', 'নিষ্ঠুর বৈশাখবেলা ধরণীর রুদ্র অভিশাপে', 'বন্দী করেছিল তৃষ্ণাজালে।', 'শুষ্ক তরু,', 'ম্লান বন,', 'অবসন্ন পিককণ্ঠ,', 'শীর্ণচ্ছায়া অরণ্য নির্জন।', 'সেই তীব্র আলোকেতে দেখিলাম দীপ্ত মূর্তি তার--', 'জ্বালাময় আঁখি,', 'বর্ণচ্ছটাহীন বেশ,', 'নির্বিকার,', 'মুখচ্ছবি।', "বিরলপল্লব স্তব্ধ বনবীথি 'পরে", 'নিঃশব্দ মধ্যাহ্নবেলা দূর হতে মুক্তকণ্ঠ স্বরে', 'করেছি বন্দনা।', 'জানি, সে না-শোনা সুর গেছে ভেসে', 'শূন্যতলে।', 'সেও ভালো, তবু সে তো তাহারই উদ্দেশে', 'একদা অর্পিয়াছিনু স্পষ্টবাণী, সত্য নমস্কার,', 'অসংকোচে পূজা-অর্ঘ্য', '--সেই জানি গৌরব আমার।', 'আজ ক্ষুব্ধ ফাল্গুনের কলস্বরে মত্ততাহিল্লোলে', 'মদির আকাশ।', 'আজি মোর এ অশান্ত চিত্ত দোলে', 'উদ্ভ্রান্ত পবনবেগে।', 'আজি তারে যে বিহ্বল চোখে', 'হেরিলাম, সে যে হায় পুষ্পরেণু-আবিল আলোকে', 'মাধুর্যের ইন্দ্রজালে রাঙা।', 'তাই মোর কণ্ঠস্বর', 'আবেগে জড়িত রুদ্ধ।', 'পাই নাই শান্ত অবসর', 'চিনিবারে, চেনাবারে।', 'কোনো কথা বলা হল না যে,', 'মোহমুগ্ধ ব্যর্থতার সে বেদনা চিত্তে মোর বাজে।']
['হে শ্যামলা, চিত্তের গহনে আছ চুপ,', 'মুখে তব সুদূরের রূপ', 'পড়িয়াছে ধরা', 'সন্ধ্যার আকাশসম সকল-চঞ্চল চিন্তা-হরা।', 'আঁকা দেখি দৃষ্টিতে তোমার', 'সমুদ্রের পরপার,', 'গোধূলিপ্রান্তরপ্রান্তে ঘন কালো রেখাখানি;', 'অধরে তোমার বীণাপাণি', 'রেখে দিয়ে বীণা তাঁর', 'নিশীথের রাগিণীতে দিতেছেন নিঃশব্দ ঝংকার।', 'অগীত সে সুর', 'মনে এনে দেয় কোন্ হিমাদ্রীর শিখরে সুদূর', 'হিমঘন তপস্যায় স্তব্ধলীন', 'নির্ঝরের ধ্যান বাণীহীন।', 'জলভারনত মেঘে', "তমালবনের 'পরে আছে লেগে", 'সকরুণ ছায়া সুগম্ভীর--', "তোমার ললাট-'পরে সেই মায়া রহিয়াছে স্থির।", 'ক্লান্ত-অশ্রু রাধিকার বিরহের স্মৃতির গভীরে', 'স্বপ্নময়ী যে যমুনা বহে ধীরে', 'শান্তধারা', 'কলশব্দহারা', 'তাহারই বিষাদ কেন', "অতল গাম্ভীর্য ল'য়ে তোমার মাঝারে হেরি যেন।", 'শ্রাবণে অপরাজিতা, চেয়ে দেখি তারে', 'আঁখি ডুবে যায় একেবারে--', 'ছোটো পত্রপুটে তার নীলিমা করেছে ভরপুর,', 'দিগন্তের শৈলতটে অরণ্যের সুর', 'বাজে তাহে, সেই দূর আকাশের বাণী', 'এনেছে আমার চিত্তে তোমার নির্বাক মুখখানি।']
['সেদিন তোমার মোহ লেগে', 'আনন্দের বেদনায় চিত্ত ছিল জেগে;', 'প্রতিদিন প্রভাতে পড়িত মনে,', 'তুমি আছ এ ভুবনে।', 'পুকুরে বাঁধানো ঘাটে স্নিগ্ধ অশথের মূলে', 'বসে আছ এলোচুলে,', 'আলোছায়া পড়েছে আঁচলে তব--', 'প্রতিদিন মোর কাছে এ যেন সংবাদ অভিনব।', 'তোমার শয়নঘরে ফুলদানি,', 'সকালে দিতাম আনি', 'নাগকেশরের পুষ্পভার', 'অলক্ষ্যে তোমার।', 'প্রতিদিন দেখা হত, তবু কোনো ছলে', 'চিঠি রেখে আসিতাম বালিশের তলে।', 'সেদিনের আকাশেতে তোমার নয়ন দুটি কালো', 'আলোরে করিত আরো আলো।', 'সেদিনের বাতাসেতে তোমার সুগন্ধ কেশপাশ', 'নন্দনের আনিত নিশ্বাস।', 'অনেক বৎসর গেল, দিন গণি নহে তার মাপ--', 'তারে জীর্ণ করিয়াছে ব্যর্থতার তীব্র পরিতাপ।', 'নির্মম ভাগ্যের হাতে লেখা', 'বঞ্চনার কালো কালো রেখা', 'বিকৃত স্মৃতির পটে নিরর্থক করেছে ছবিরে।', 'আলোহীন গানহীন হৃদয়ের গহন গভীরে', 'সেদিনের কথাগুলি', 'দুর্লক্ষণ বাদুড়ের মতো আছে ঝুলি।', 'আজ যদি তুমি এস কোথা তব ঠাঁই,', 'সে তুমি তো নাই।', 'আজিকার দিন', 'তোমারে এড়ায়ে যাবে পরিচয়হীন।', 'তোমার সেকাল আজি ভাঙাচোরা যেন পোড়োবাড়ি', 'লক্ষ্মী যারে গেছে ছাড়ি;', 'ভূতে-পাওয়া ঘর', 'ভিত জুড়ে আছে যেথা দেহহীন ডর।', 'আগাছায় পথ রুদ্ধ, আঙিনায় মনসার ঝোপ,', 'তুলসীর মঞ্চখানি হয়ে গেছে লোপ।', 'বিনাশের গন্ধ ওঠে, দুর্গ্রহের শাপ,', 'দুঃস্বপ্নের নিঃশব্দ বিলাপ।']
['কেন চুপ করে আছি, কেন কথা নাই,', 'শুধাইছ তাই।', 'কথা দিয়ে ডেকে আনি যারে', 'দেবতারে,', 'বাহির দ্বারের কাছে এসে', 'ফিরে যায় হেসে।', 'মৌনের বিপুল শক্তিপাশে', 'ধরা দিয়ে আপনে সে আসে', 'আসে পরিপূর্ণতায়', 'হৃদয়ের গভীর গুহায়।', 'অধীর আহ্বানে রবাহূত', 'প্রসাদের মূল্য হয় চ্যুত।', 'স্বর্গ হতে বর, সেও আনে অসম্মান', 'ভিক্ষার সমান।', 'ক্ষুব্ধ বাণী যবে শান্ত হয়ে আসে', 'দৈববাণী নামে সেই অবকাশে।', 'নীরব আমার পূজা তাই,', 'স্তবগান নাই;', 'আর্দ্র স্বরে ঊর্ধ্বপানে চেয়ে নাহি ডাকে,', 'স্তব্ধ হয়ে থাকে।', 'হিমাদ্রিশিখরে নিত্য নীরবতা তার', 'ব্যাপ্ত করি রহে চারি ধার;', 'নির্লিপ্ত সে সুদূরতা বাক্যহীন বিশাল আহ্বান', 'আকাশে আকাশে দেয় টান,', 'মেঘপুঞ্জ কোথা থেকে', 'অবারিত অভিষেকে', 'অজস্র সহস্রধারে', 'পুণ্য করে তারে।', 'না-কওয়ার না-চাওয়ার সেই সাধনায় হয়ে লীন', 'সার্থক শন্তিতে যাক দিন।']
['সহসা তুমি করেছ ভুল গানে,', 'বেধেছে লয় তানে,', 'স্খলিত পদে হয়েছে তাল ভাঙা--', 'শরমে তাই মলিন মুখ নত,', 'দাঁড়ালে থতোমতো,', 'তাপিত দুটি কপোল হল রাঙা।', 'নয়নকোণ করিছে ছলোছলো,', 'শুধালে তবু কথা কিছু না বলো,', 'অধর থরোথরো,', "আবেগভরে বুকের 'পরে মালাটি চেপে ধরো।", 'অবমানিতা, জান না তুমি নিজে', 'মাধুরী এল কী যে', 'বেদনাভরা ত্রুটির মাঝখানে।', 'নিঁখুত শোভা নিরতিশয় তেজে', 'অপরাজেয় সে যে', 'পূর্ণ নিজে নিজেরই সম্মানে।', 'একটুখানি দোষের ফাঁক দিয়ে', 'হৃদয়ে আজি নিয়ে এসেছ, প্রিয়ে,', 'করুণ পরিচয়--', 'শরৎপ্রাতে আলোর সাথে ছায়ার পরিণয়।', 'তৃষিত হয়ে ওইটুকুরই লাগি', 'আছিল মন জাগি,', 'বুঝিতে তাহা পারি নি এতদিন।', "গৌরবের গিরিশিখর-'পরে", 'ছিলে যে সমাদরে', 'তুষারসম শুভ্র সুকঠিন।', 'নামিলে নিয়ে অশ্রুজলধারা', 'ধূসর ম্লান আপন-মান-হারা', 'আমারও ক্ষমা চাহি--', 'তখনই জানি আমারই তুমি, নাহি গো দ্বিধা নাহি।', 'এখন আমি পেয়েছি অধিকার', 'তোমার বেদনার', 'অংশ নিতে আমার বেদনার।', 'আজিকে সব ব্যাঘাত টুটে', 'জীবনে মোর উঠিল ফুটে', 'শরম তব পরম করুণায়।', 'অকুণ্ঠিত দিনের আলো', 'টেনেছে মুখে ঘোমটা কালো;', 'আমার সাধনাতে', 'এল তোমার প্রদোষবেলা সাঁঝের তারা হাতে।']
['বুঝিলাম, এ মিলন ঝড়ের মিলন,', 'কাছে এনে দূরে দিল ঠেলি।', 'ক্ষুব্ধ মন', 'যতই ধরিতে চায়, বিরুদ্ধ আঘাতে', 'তোমারে হারায় হতাশ্বাস।', 'তব হাতে', 'দাক্ষিণ্য যে নাই, শুধু শিথিল পরশে', 'করিছে কৃপণ কৃপা। কর্তব্যের বশে', 'যে-দান করিলে তার মূল্য অপহরি', 'লুকায়ে রাখিলে কোথা', 'আমি খুঁজে মরি', 'পাই নে নাগাল। শরতের মেঘ তুমি', 'ছায়া মাত্র দিয়ে ভেসে যাও', '--মরুভূমি', 'শূন্য-পানে চেয়ে থাকে, পিপাসা তাহার', 'সমস্ত হৃদয় ব্যাপি করে হাহাকার।', 'ভয় করিয়ো না মোরে।', 'এ করুণাকণা', 'রেখো মনে--ভুল করে মনে করিয়ো না', 'দস্যু আমি, লোভেতে নিষ্ঠুর।', 'জেনো মোরে', 'প্রেমের তাপস।', "সুকঠোর ব্রত ধ'রে", 'করিব সাধনা,', 'আশাহীন ক্ষোভহীন', 'বহ্নিতপ্ত ধ্যানাসনে রব রাত্রিদিন।', 'ছাড়িয়া দিলাম হাত।', 'যদি কভু হয়', 'তপস্যা সার্থক, তবে পাইব হৃদয়।', 'না-ও যদি ঘটে, তবে আশাচঞ্চলতা', 'দাহিয়া হইবে শান্ত। সেও সফলতা।']
["অপরাধ যদি ক'রে থাকো", 'কেন ঢাকো', 'মিথ্যা মোর কাছে।', 'শাসনের দণ্ড সে কি এই হাতে আছে', 'যে হাতে তোমার কণ্ঠে পরায়েছি বরণের হার।', 'শাস্তি এ আমার।', 'ভাগ্যেরে করেছি জয়', 'এ বিশ্বাসে মনে মনে ছিলাম নির্ভয়।', 'আলস্যে কি ভেবেছিনু তাই--', 'সাধনার আয়োজনে আর মোর প্রয়োজন নাই।', 'রুষ্ট ভাগ্য ভেঙে দিল অহংকার।', 'যা ঘটিল তাই আমি করিনু স্বীকার।', 'ক্ষমা করো মোরে।', "আপনারে রেখেছিনু কারাগার ক'রে", 'তোমারে ঘিরিয়া,', 'পীড়িয়াছি ফিরিয়া ফিরিয়া', 'দিনে রাতে।', 'কখনো অজ্ঞাতে', 'যেখানে বেদনা তব সেখানে দিয়েছি মোর ভার।', 'বিষম দুঃসহ বোঝা এ ভালোবাসার', 'সেখানে দিয়েছি চেপে ভালোবাসা নেই যেখানেতে।', 'বসেছি আসন পেতে', 'যেখানে স্থানের টানাটানি।', 'হায় জানি,', 'কী ব্যথা কঠোর!', 'এ প্রেমের কারাগারে মোর', 'যন্ত্রণায় জাগি', 'সুরঙ্গ কেটেছ যদি পরিত্রাণ লাগি', 'দোষ দিব কারে।', 'শাস্তি তো পেয়েছ তুমি এতদিন সেই রুদ্ধদ্বারে।', 'সে শাস্তির হোক অবসান।', 'আজ হতে মোর শাস্তি শুরু হবে, বিধির বিধান।']
['তোমাদের দুজনের মাঝে আছে কল্পনার বাধা;', 'হল না সহজ পথ বাঁধা', 'স্বপ্নের গহনে।', 'মনে মনে।', 'ডাক দাও পরস্পরে সঙ্গহীন কত দিনে রাতে;', 'তবু ঘটিল না কোন্ সামান্য ব্যাঘাতে', 'মুখোমুখি দেখা।', 'দুজনে রহিলে একা', 'কাছে কাছে থেকে;', 'তুচ্ছ, তবু অলঙ্ঘ্য সে দোঁহারে রহিল যাহা ঢেকে।', 'বিচ্ছেদের অবকাশ হতে', 'বায়ুস্রোতে', 'ভেসে আসে মধুমঞ্জরীর গন্ধশ্বাস;', 'চৈত্রের আকাশ', 'রৌদ্রে দেয় বৈরাগীর বিভাসের তান;', 'আসে দোয়েলের গান;', 'দিগন্তরে পথিকের বাঁশি যায় শোনা।', 'উভয়ের আনাগোনা', 'আভাসেতে দেখা যায় ক্ষণে ক্ষণে', 'চকিত নয়নে।', 'পদধ্বনি শোনা যায়', 'শুষ্কপত্রপরিকীর্ণ বনবীথিকায়।', 'তোমাদের ভাগ্য আছে চেয়ে অনুক্ষণ', 'কখন দোঁহার মাঝে একজন', "উঠিবে সাহস ক'রে--", 'বলিবে, "যে মায়াডোরে', 'বন্দী হয়ে দূরে ছিনু এতদিন', 'ছিন্ন হোক, সে তো সত্যহীন।', 'লহ বক্ষে দু বাহু বাড়ায়ে;', "সম্মুখে যাহারে চাও পিছনেই আছে সে দাঁড়ায়ে।'"]
['পর্বতের অন্য প্রান্তে ঝর্ঝরিয়া ঝরে রাত্রিদিন', 'নির্ঝরিণী;', 'এ মরুপ্রান্তে তৃষ্ণা হল শান্তিহীন', 'পলাতকা মাধুর্যের কলস্বরে।', 'শুধু ওই ধ্বনি', 'তৃষিত চিত্তের যেন বিদ্যুতে খচিত বজ্রমণি', 'বেদনায় দোলে বক্ষে।', 'কৌতুকচ্ছুরিত হাস্য তার', 'মর্মের শিরায় মোর তীব্রবেগে করিছে বিস্তার', 'জ্বালাময় নৃত্যস্রোত।', 'ওই ধ্বনি আমার স্বপন', 'চঞ্চলিতে চাহে তার বঞ্চনায়।', 'মূঢ়ের মতন', 'ভুলিব না তাহে কভু।', 'জানিব মানিব নিঃসংশয়', 'দুর্লভেরে মিলিবে না;', 'করিব কঠোর বীর্যে জয়', 'ব্যর্থ দুরাশারে মোর।', 'চিরজন্ম দিব অভিশাপ', 'দয়ারিক্ত দুর্গমেরে।', 'আশাহারা বিচ্ছেদের তাপ', 'দুঃসহ দাহনে তার দীপ্ত করি হানিব বিদ্রোহ', 'অকিঞ্চন অদৃষ্টেরে।', 'পুষিব না ভিক্ষুকের মোহ।']
['এল আহ্বান, ওরে তুই ত্বরা কর্।', 'শীতের সন্ধ্যা সাজায় বাসরঘর।', 'কালপুরুষের বিপুল মহাঙ্গন', 'বিছালো আলিম্পন,', 'অন্তরে তোর আসন্ন রাতি', 'জাগায় শঙ্খরব--', 'অস্তশৈলপাদমূলে তার', 'প্রসারিল অনুভব।', 'বিরহশয়ন বিছানো হেথায়,', 'কে যেন আসিল চোখে দেখা নাহি যায়।', 'অতীত দিনের বনের স্মরণ আনে', 'ম্রিয়মাণ মৃদু সৌরভটুকু প্রাণে।', 'গাঁথা হয়েছিল যে মাধবীহার', 'মধুপূর্ণিমারাতে', 'কণ্ঠ জড়ালো পরশবিহীন', 'নির্বাক বেদনাতে।', 'মিলনদিনের প্রদীপের মালা', 'পুলকিত রাতে যত হয়েছিল জ্বালা,', 'আজি আঁধারের অতল গহনে হারা', 'স্বপ্ন রচিছে তারা।', 'ফাল্গুনবনমর্মর-সনে', 'মিলিত যে কানাকানি', 'আজি হৃদয়ের স্পন্দনে কাঁপে', 'তাহার স্তব্ধ বাণী।', 'কী নামে ডাকিব, কোন্ কথা কব,', 'হে বধূ, ধেয়ানে আঁকিব কী ছবি তব।', 'চিরজীবনের পুঞ্জিত সুখদুখ', 'কেন আজি উৎসুক!', 'উৎসবহীন কৃষ্ণপক্ষে', 'আমার বক্ষোমাঝে', 'শুনিতেছে কে সে কার উদ্দেশে', 'সাহানায় বাঁশি বাজে।', 'আজ বুঝি তোর ঘরে, ওরে মন,', 'গত বসন্তরজনীর আগমন।', 'বিপরীত পথে উত্তর বায়ু বেয়ে', 'এল সে তোমারে চেয়ে।', 'অবগুণ্ঠিত নিরলংকার', 'তাহার মূর্তিখানি', 'হৃদয়ে ছোঁয়াল শেষ পরশের', 'তুষারশীতল পাণি।']
['তুমি যবে গান কর অলৌকিক গীতমূর্তি তব', 'ছাড়ি তব অঙ্গসীমা আমার অন্তরে অভিনব', 'ধরে রূপ, যজ্ঞ হতে উঠে আসে যেন যাজ্ঞসেনী--', 'ললাটে সন্ধ্যার তারা, পিঠে জ্যোতিবিজড়িত বেণী,', 'চোখে নন্দনের স্বপ্ন, অধরের কথাহীন ভাষা', 'মিলায়ে গগনে মৌন নীলিমায়, কী সুধাপিপাসা', 'অমরার মরীচিকা রচে তব তনুদেহ ঘিরে।', 'অনাদিবীণায় বাজে যে রাগিণী গভীরে গম্ভীরে', 'সৃষ্টিতে প্রস্ফুটি উঠে পুষ্পে পুষ্পে, তারায় তারায়,', 'উত্তুঙ্গ পর্বতশৃঙ্গে, নির্ঝরের দুর্দম ধারায়,', 'জন্মমরণের দোলে ছন্দ দেয় হাসিক্রন্দনের,', 'সে অনাদি সুর নামে তব সুরে, দেহবন্ধনের', 'পাশ দেয় মুক্ত করি,বাধাহীন চৈতন্য এ মম', 'নিঃশব্দে প্রবেশ করে নিখিলের সে অন্তরতম', 'প্রাণের রহস্যলোকে--যেখানে বিদ্যুতসুক্ষ্ণছায়া', 'করিছ রূপের খেলা, পরিতেছে ক্ষণিকের কায়া,', 'আবার ত্যজিয়া দেহ ধরিতেছে মানসী আকৃতি--', 'সেই তো কবির কাব্য, সেই তো তোমার কণ্ঠে গীতি।']
['একলা বসে, হেরো, তোমার ছবি', 'এঁকেছি আজ বসন্তী রঙ দিয়া--', 'খোঁপার ফুলে একটি মধুলোভী', 'মৌমাছি ওই গুঞ্জরে বন্দিয়া।', 'সমুখ-পানে বালুতটের তলে', 'শীর্ণ নদী শান্ত ধারায় চলে,', 'বেণুচ্ছায়া তোমার চেলাঞ্চলে', 'উঠিছে স্পন্দিয়া।', 'মগ্ন তোমার স্নিগ্ধ নয়ন দুটি', 'ছায়ায় ছন্ন অরণ্য-অঙ্গনে', 'প্রজাপতির দল যেখানে জুটি', 'রঙ ছড়ালো প্রফুল্ল রঙ্গনে।', 'তপ্ত হাওয়ায় শিথিলমঞ্জরি', 'গোলকচাঁপা একটি দুটি করি', 'পায়ের কাছে পড়ছে ঝরি ঝরি', 'তোমারে নন্দিয়া।', 'ঘাটের ধারে কম্পিত ঝাউশাখে', 'দোয়েল দোলে সংগীতে চঞ্চলি--', 'আকাশ ঢালে পাতার ফাঁকে ফাঁকে', 'তোমার কোলে সুবর্ণ-অঞ্জলি।', 'বনের পথে কে যায় চলি দূরে,', 'বাঁশির ব্যথা পিছন-ফেরা সুরে', 'তোমায় ঘিরে হাওয়ায় ঘুরে ঘুরে', 'ফিরিছে ক্রন্দিয়া।']
['প্রণাম আমি পাঠানু গানে', 'উদয়গিরিশিখর-পানে', 'অস্তমহাসাগরতট হতে--', 'নবজীবনযাত্রাকালে', 'সেখান হতে লেগেছে ভালে', 'আশিসখানি অরুণ-আলোস্রোতে।', 'প্রথম সেই প্রভাত-দিনে', 'পড়েছি বাঁধা ধরার ঋণে,', 'কিছু কি তার দিয়েছি শোধ করি?', 'চিররাতের তোরণে থেকে', 'বিদায়বাণী গেলেম রেখে', 'নানারঙের বাষ্পলিপি ভরি।', 'বেসেছি ভালো এই ধরারে,', 'মুগ্ধ চোখে দেখেছি তারে', 'ফুলের দিনে দিয়েছি রচি গান;', 'সে গানে মোর জড়ানো প্রীতি,', 'সে গানে মোর রহুক স্মৃতি,', 'আর যা আছে হউক অবসান।', 'রোদের বেলা ছায়ার বেলা', 'করেছি সুখদুখের খেলা,', 'সে খেলাঘর মিলাবে মায়াসম;', 'অনেক তৃষা, অনেক ক্ষুধা,', 'তাহারি মাঝে পেয়েছি সুধা--', 'উদয়গিরি, প্রণাম লহো মম।', 'বরষ আসে বরষশেষে,', 'প্রবাহে তারই যায় রে ভেসে', 'বাঁধিতে যারে চেয়েছি চিরতরে।', 'বারে বারেই ঋতুর ডালি', 'পূর্ণ হয়ে হয়েছে খালি', 'মমতাহীন সৃষ্টিলীলাভরে।', 'এ মোর দেহ-পেয়ালাখানা', 'উঠেছে ভরি কানায় কানা', 'রঙিন রসধারায় অনুপম।', 'একটুকুও দয়া না মানি', 'ফেলায়ে দেবে, জানি তা জানি,', 'উদয়গিরি তবুও নমোনম।', 'কখনো তার গিয়েছে ছিঁড়ে,', 'কখনো নানা সুরের ভিড়ে', 'রাগিণী মোর পড়েছে আধো চাপা।', 'ফাল্গুনের আমন্ত্রণে', 'জেগেছে কুঁড়ি গভীর বনে,', 'পড়েছে ঝরি চৈত্রবায়ে-কাঁপা।', 'অনেক দিনে অনেক দিয়ে', 'ভেঙেছে কত গড়িয়ে গিয়ে,', 'ভাঙন হল চরম প্রিয়তম;', 'সাজাতে পূজা করি নি ত্রুটি,', 'ব্যর্থ হলে নিলেম ছুটি--', 'উদয়গিরি, প্রণাম লহ মম।']
['তোমারে ডাকিনু যবে কুঞ্জবনে', 'তখনো আমের বনে গন্ধ ছিল।', 'জানি না কী লাগি ছিলে অন্যমনে,', 'তোমার দুয়ার কেন বন্ধ ছিল।', 'একদিন শাখাভরি এল ফলগুচ্ছ,', 'ভরা অঞ্জলি মোর করি গেলে তুচ্ছ,', 'পূর্ণতা-পানে আঁখি অন্ধ ছিল।', 'বৈশাখে অকরুণ দারুণ ঝড়ে', 'সোনার বরন ফল খসিয়া পড়ে।', 'কহিনু, "ধুলায় লোটে মোর যত অর্ঘ্য,', "তব করতলে যেন পায় তার স্বর্গ।'", 'হায় রে, তখনো মনে দ্বন্দ্ব ছিল।', 'তোমার সন্ধ্যা ছিল প্রদীপহীনা,', 'আঁধারে দুয়ারে তব বাজানু বীণা।', 'তারার আলোক-সাথে মিলি মোর চিত্ত', 'ঝংকৃত তারে তারে করেছিল নৃত্য,', 'তোমার হৃদয় নিস্পন্দ ছিল।', 'তন্দ্রাবিহীন নীড়ে ব্যাকুল পাখি', 'হারায়ে কাহারে বৃথা মরিল ডাকি।', 'প্রহর অতীত হল, কেটে গেল লগ্ন,', 'একা ঘরে তুমি ঔদাস্যে নিমগ্ন,', 'তখনো দিগঞ্চলে চন্দ্র ছিল।', 'কে বোঝে কাহার মন! অবোধ হিয়া', 'দিতে চেয়েছিল বাণী নিঃশেষিয়া।', 'আশা ছিল, কিছু বুঝি আছে অতিরিক্ত', 'অতীতের স্মৃতিখানি অশ্রুতে সিক্ত--', 'বুঝিবা নূপুরে কিছু ছন্দ ছিল।', 'উষার চরণতলে মলিন শশী', 'রজনীর হার হতে পড়িল খসি।', 'বীণার বিলাপ কিছু দিয়েছে কি সঙ্গ,', 'নিদ্রার তটতলে তুলেছে তরঙ্গ,', 'স্বপ্নেও কিছু কি আনন্দ ছিল।']
['নির্ঝরিণী অকারণ অবারণ সুখে', 'নীরসেরে ঠেলা দিয়ে চলে তৃষিতের অভিমুখে--', 'নিত্য অফুরান', 'আপনারে করে দান।', 'সরোবরে প্রশান্ত নিশ্চল--', 'বাহিরেতে নিস্তরঙ্গ, অন্তরেতে নিস্তব্ধ নিস্তল।', 'চির-অতিথির মতো মহাবট আছে তীরে;', 'ভূরিপায়ী মূল তার অদৃশ্য গভীরে', 'অনিঃশেষ রস করে পান,', 'অজস্র পল্লবে তার করে স্তবগান।', 'তোমারে তেমনি দেখি নির্বিকল', 'অপ্রমত্ত পূর্ণতায়, হে প্রেয়সী, আছ অচঞ্চল।', 'তুমি কর বরদান দেবীসম ধীর আবির্ভাবে', 'নিরাসক্ত দাক্ষিণ্যের গম্ভীর প্রভাবে।', 'তোমার সামীপ্য সেই', 'নিত্য চারি দিকে আকাশেই', 'প্রকাশিত আত্মমহিমায়', 'প্রশান্ত প্রভায়।', 'তুমি আছ কাছে,', 'সে আত্মবিস্মৃত কৃপা--চিত্ত তাহে পরিতৃপ্ত আছে।', 'ঐশ্বর্যরহস্য যাহা তোমাতে বিরাজে', 'একই কালে ধন সেই, দান সেই--ভেদ নাই মাঝে।']
['চক্ষে তোমার কিছু বা করুণা ভাসে,', 'ওষ্ঠ তোমার কিছু কৌতুকে হাসে,', 'মৌনে তোমার কিছু লাগে মৃদু সুর।', 'আলো-আঁধারের বন্ধনে আমি বাঁধা,', 'আশানিরাশায় হৃদয়ে নিত্য ধাঁধা;', 'সঙ্গ যা পাই তারই মাঝে রহে দূর।', 'নির্মম হতে কুণ্ঠিত হও মনে;', 'অনুকম্পার কিঞ্চিত কম্পনে', 'ক্ষণিকের তরে ছলকে কণিক সুধা।', 'ভাণ্ডার হতে কিছু এনে দাও খুঁজি,', 'অন্তরে তাহা ফিরাইয়া লও বুঝি,', 'বাহিরের ভোজে হৃদয়ে গুমরে ক্ষুধা।', 'ওগো মল্লিকা, তব ফাল্গুনরাতি', 'অজস্র দানে আপনি উঠে যে মাতি,', 'সে দাক্ষিণ্য দক্ষিণবায়ু-তরে!', 'তার সম্পদ সারা অরণ্য ভরি--', 'গন্ধের ভরে মন্থর উত্তরী', "কুঞ্জ কুঞ্জ লুণ্ঠিত ধূলি-'পরে।", 'উত্তরবায়ু আমি ভিক্ষুকসম', 'হিমনিশ্বাসে জানাই মিনতি মম', 'শুষ্ক শাখার বীথিকারে চঞ্চলি।', 'অকিঞ্চনের রোদনে ধেয়ান টুটে,', 'কৃপণ দয়ায় ক্বচিৎ একটি ফুটে', 'অবগুণ্ঠিত অকাল পুষ্পকলি।', 'যত মনে ভাবি, রাখি তারে সঞ্চিয়া,', 'ছিঁড়িয়া কাড়িয়া লয় মোরে বঞ্চিয়া', "প্রলয়প্রবাহে ঝ'রে-পড়া যত পাতা।", 'বিস্ময় লাগে আশাতীত সেই দানে,', 'ক্ষীণ সৌরভে ক্ষণগৌরব আনে--', 'বরণমাল্য হয় না তাহাতে গাঁথা।']
['চৈত্রের রাতে যে মাধবীমঞ্জরী', 'ঝরে গেল, তারে কেন লও সাজি ভরি।', 'সে শুধিছে তার ধুলায় চরম দেনা,', 'আজ বাদে কাল যাবে না তো তারে চেনা।', 'মরুপথে যেতে পিপাসার সম্বল', 'গাগরি হইতে চলকিয়া পড়ে জল,', 'সে জলে বালুতে ফল কি ফলাতে পারো?', 'সে জলে কি তাপ মিটিবে কখনো কারো?', 'যাহা দেওয়া নহে, যাহা শুধু অপচয়,', 'তারে নিতে গেলে নেওয়া অনর্থ হয়।', 'ক্ষতির ধনেরে ক্ষয় হতে দেওয়া ভালো,', 'কুড়াতে কুড়াতে শুকায়ে সে হয় কালো।', 'হায় গো ভাগ্য, ক্ষণিক করুণাভরে', 'যে হাসি যে ভাষা ছড়ায়েছ অনাদরে,', 'বক্ষে তাহারে সঞ্চয় করে রাখি--', 'ধুলা ছাড়া তার কিছুই রয় না বাকি।', 'নিমেষে নিমেষে ফুরায় যাহার দিন', 'চিরকাল কেন বহিব তাহার ঋণ?', 'যাহা ভুলিবার তাহা নহে তুলিবার,', 'স্বপ্নের ফুলে কে গাঁথে গলার হার!', 'প্রতি পলকের নানা দেনাপাওনায়', 'চলতি মেঘের রঙ বুলাইয়া যায়', 'জীবনের স্রোতে; চলতরঙ্গতলে', 'ছায়ার লেখন আঁকিয়া মুছিয়া চলে', 'শিল্পের মায়া--নির্মম তার তুলি', 'আপনার ধন আপনি সে যায় ভুলি।', 'বিস্মৃতিপটে চিরবিচিত্র ছবি', 'লিখিয়া চলেছে ছায়া-আলোকের কবি।', 'হাসিকান্নার নিত্য-ভাসান খেলা', 'বহিয়া চলেছে বিধাতার অবহেলা।', 'নহে সে কৃপণ, রাখিতে যতন নাই,', 'খেলাপথে তার বিঘ্ন জমে না তাই।', 'মানো সেই লীলা, যাহা যায় যাহা আসে', 'পথ ছাড়ো তারে অকাতরে অনায়াসে।', 'আছে তবু নাই, তাই নাই তার ভার;', 'ছেড়ে যেতে হবে, তাই তো মূল্য তার।', 'স্বর্গ হইতে যে সুধা নিত্য ঝরে', 'সে শুধু পথের, নহে সে ঘরের তরে।', 'তুমি ভরি লবে ক্ষণিকের অঞ্জলি,', 'স্রোতের প্রবাহ চিরদিন যাবে চলি।']
['ওরা কি কিছু বোঝে', 'যাহারা আনাগোনার পথে', 'ফেরে কত কী খোঁজে?', 'হেলায় ওরা দেখিয়া যায় এসে বাহির দ্বারে;', 'জীবনপ্রতিমারে', 'জীবন দিয়ে গড়িছে গুণী, স্বপন দিয়ে নহে।', 'ওরা তো কথা কহে,', 'সে-সব কথা মূল্যবান জানি,', 'তবু সে নহে বাণী।', 'রাতের পরে কেটেছ দুখরাত,', 'দিনের পরে দিন,', 'দারুণ তাপে করেছে তনু ক্ষীণ।', 'সৃষ্টিকারী বজ্রপাণি যে বিধি নির্মম,', 'বহ্নিতুলিসম', 'কল্পনা সে দখিন হাতে যার,', 'সব-খোয়ানো দীক্ষা তারই নিঠুর সাধনার', 'নিয়েছে ও যে প্রাণে;', 'নিজেরে ও কি বাঁচাতে কভু জানে?', 'হায় রে রূপকার,', 'নাহয় কারো করো নি উপকার--', 'আপন দায়ে করেছ তুমি নিজেরে অবসান,', 'সে লাগি কভু চেয়ো না প্রতিদান।', 'পাঁজরভাঙা কঠিন বেদনার', 'অংশ নেবে শকতি হেন, বাসনা হেন কার!', 'বিধাতা যবে এসেছে দ্বারে গিয়েছে কর হানি,', 'জাগে নি তবু, শোনে নি ডাক যারা,', 'সে প্রেম তারা কেমনে দিবে আনি', 'যে প্রেম সব-হারা--', 'করুণ চোখে যে প্রেম দেখে ভুল,', 'সকল ত্রুটি জানে', 'তবু যে অনুকূল,', 'শ্রদ্ধা যার তবু না হার মানে।', 'কখনো যারা দেয় নি হাতে হাত,', 'মর্মমাঝে করে নি আঁখিপাত,', 'প্রবল প্রেরণায়', 'দিল না আপনায়,', 'তাহারে কয়ে কথা,', 'ছড়ায় পথে বাধা ও বিফলতা,', 'করে না ক্ষমা কভু--', 'তুমি তাদের ক্ষমা করিয়ো তবু।', 'হায় গো রূপকার,', 'ভরিয়া দিয়ো জীবন-উপহার।', 'চুকিয়ে দিয়ো তোমার দেয়,', 'রিক্ত হাতে চলিয়া যেয়ো,', 'কোরো না দাবি ফলের অধিকার।', 'জানিয়ো মনে চিরজীবন সহায়হীন কাজে', 'একটি সাথি আছেন হিয়ামাঝে;', 'তাপস তিনি, তিনিও সদা একা,', 'তাহার কাজ ধ্যানের রূপ বাহিরে মেলে দেখা।']
['আসে অবগুণ্ঠিতা প্রভাতের অরুণ দুকূলে', 'শৈলতটমূলে,', 'আত্মদান অর্ঘ্য আনে পায়।', 'তপস্বীর ধ্যানে ভেঙে যায়,', 'গিরিরাজ কঠোরতা যায় ভুলি,', 'চরণের প্রান্ত হতে বক্ষে লয় তুলি', 'সজল তরুণ মেঘমালা।', 'কল্যাণে ভরিয়া উঠে মিলনের পালা।', 'অচলে চঞ্চলে লীলা,', 'সুকঠিন শিলা', 'মত্ত হয় রসে।', 'উদার দাক্ষিণ্য তার বিগলিত নির্ঝরে বরষে,', 'গায় কলোচ্ছল গান।', 'সে দাক্ষিণ্য গোপনের দান', 'এ মেঘমালারই।', 'এ বর্ষণ তারই', 'পর্বতের বাণী হয়ে উঠে জেগে--', 'নৃত্যবন্যাবেগে', "বাধাবিঘ্ন চূর্ণ ক'রে", 'তরঙ্গের নৃত্যসাথে যুক্ত হয় অনন্ত সাগরে।', 'নির্মমের তপস্যা টুটিয়া', 'চলিল ছুটিয়া', 'দেশে দেশে প্রাণের প্রবাহ,', 'জয়ের উৎসাহ--', 'শ্যামলের মঙ্গল-উৎসবে', 'আকাশে বাজিল বীণা অনাহত রবে।', 'লঘুসুকুমার স্পর্শ ধীরে ধীরে', 'রুদ্রসন্ন্যাসীর স্তব্ধ নিরুদ্ধ শক্তিরে', 'দিল ছাড়া; সৌন্দর্যের বীর্যবলে', 'স্বর্গেরে করিয়া জয় মুক্ত করি দিল ধরাতলে।']
['সুদূর আকাশে ওড়ে চিল,', 'উড়ে ফেরে কাক,', 'বারে বারে ভোরের কোকিল', 'ঘন দেয় ডাক।', 'জলাশয় কোন্ গ্রামপারে,', 'বক উড়ে যায় তারই ধারে,', 'ডাকাডাকি করে শালিখেরা।', 'প্রয়োজন থাক্ নাই থাক্', 'যে যাহারে খুশি দেয় ডাক,', 'যেথাসেথা করে চলাফেরা।', 'উছল প্রাণের চঞ্চলতা', 'আপনারে নিয়ে।', 'অস্তিত্বের আনন্দ ও ব্যথা', 'উঠিছে ফেনিয়ে।', 'জোয়ার লেগেছে জাগরণে--', 'কলোল্লাস তাই অকারণে,', 'মুখরতা তাই দিকে দিকে।', 'ঘাসে ঘাসে পাতায় পাতায়,', 'কী মদিরা গোপনে মাতায়,', 'অধীরা করেছে ধরণীকে।', 'নিভৃতে পৃথক কোরো নাকো', 'তুমি আপনারে।', 'ভাবনার বেড়া বেঁধে রাখো', 'কেন চারি ধারে।', 'প্রাণের উল্লাস অহেতুক', 'রক্ত তব হোক-না উৎসুক,', 'খুলে রাখো অনিমেষ চোখ;', 'ফেলো জাল চারি দিক ঘিরে,', 'যাহা পাও টেনে লও তীরে', 'ঝিনুক শামুক যাই হোক।', 'হয়তো বা কোনো কাজ নাই,', 'ওঠো তবু ওঠো;', 'বৃথা হোক, তবুও বৃথাই', 'পথ-পানে ছোটো।', 'মাটির হৃদয়খানি ব্যেপে', 'প্রাণের কাঁপন ওঠে কেঁপে,', 'কেবল পরশ তার লহো।', 'আজি এই চৈত্রের প্রভাতে', 'আছ তুমি সকলের সাথে,', 'এ কথাটি মনে প্রাণে কহো।']
['দেবদারু, তুমি মহাবাণী', 'দিয়েছ মৌনের বক্ষে প্রাণমন্ত্র আনি--', 'যে প্রাণ নিস্তব্ধ ছিল মরুদূর্গতলে', 'প্রস্তরশৃঙ্খলে', 'কোটি কোটি যুগযুগান্তরে।', 'যে প্রথম যুগে তুমি দেখা দিলে নির্জনে প্রান্তরে,', 'রুদ্ধ অগ্নিতেজের উচ্ছ্বাস', 'উদ্ঘাটন করি দিল ভবিষ্যের ইতিহাস--', 'জীবের কঠিন দ্বন্দ্ব অন্তহীন,', 'দুঃখে সুখে যুদ্ধ রাত্রিদিন,', 'জ্বেলে ক্ষোভহুতাশন', 'অন্তরবিবরে যাহা সর্পসম করে অন্দোলন', 'শিখার রসনা', 'অশান্ত বাসনা।', 'স্নিগ্ধ স্তব্ধ রূপে', 'শ্যামল শান্তিতে তুমি চুপে চুপে', 'ধরণীর রঙ্গভূমে রচি দিলে কী ভূমিকা--', 'তারই মাঝে প্রাণীর হৃদয়রক্তে লিখা', 'মহানাট্য জীবনমৃত্যুর,', 'কঠিন নিষ্ঠুর', 'দুর্গম পথের দুঃসাহস।', 'যে পতাকা ঊর্ধ্বপানে তুলেছিল নিরলস,', 'বলো কে জানিত তাহা নিরন্তর যুদ্ধের পতাকা,', 'সৌম্যকান্তি-দিয়ে-ঢাকা!', 'কে জানিত, আজ আমি এ-জন্মের জীবন মন্থিয়া', 'যে বাণী উদ্ধার করি চলেছি গ্রন্থিয়া', 'দিনে দিনে আমার আয়ুতে,', 'সে যুগের বসন্তবায়ুতে', 'প্রথম নীরব মন্ত্র তারই', 'ভাষাহারা মর্মরেতে দিয়েছ বিস্তারি', 'তুমি, বনস্পতি,', 'মোর জ্যোতিবন্দনায় জন্মপূর্ব প্রথম প্রণতি!']
['এতদিনে বুঝিলাম, এ হৃদয় মরু না,', 'ঋতুপতি তার প্রতি আজও করে করুণা।', 'মাঘ মাসে শুরু হল অনুকূল করদান,', 'অন্তরে কোন্ মায়ামন্তরে বরদান।', 'ফাল্গুনে কুসুমিতা কী মাধুরী তরুণা,', 'পলাশবীথিকা কার অনুরাগে অরুণা!', 'নীরবে করবী যবে আশা দিল হতাশে', 'ভুলেও তোলে নি মোর বয়সের কথা সে।', 'ওই দেখো অশোকের শ্যামঘন আঙিনায়', 'কৃপণতা কিছু নাই কুসুমের রাঙিমায়।', 'সৌরভগরবিনী তারামণি লতা সে', "আমার ললাট-'পরে কেন অবনতা সে।", 'চম্পকতরু মোরে প্রিয়সখা জানে যে,', 'গন্ধের ইঙ্গিতে কাছে তাই টানে যে।', 'মধুকরবন্দিত নন্দিত সহকার', 'মুকুলিত নতশাখে মুখে চাহে কহো কার।', 'ছায়াতলে মোর সাথে কথা কানে কানে যে,', 'দোয়েল মিলায় তান সে আমারই গানে যে।', 'পিকরবে সাড়া যবে দেয় পিকবনিতা', 'কবির ভাষায় সে যে চায় তারই ভণিতা।', 'বোবা দক্ষিণ-হাওয়া ফেরে হেথাসেথা হায়,', 'আমি না রহিলে, বলো, কথা দেবে কে তাহায়।', 'পুষ্পচয়নী বধূ কিংকিণীকণিতা,', 'অকথিতা বাণী তার কার সুরে ধ্বনিতা!']
['পাষাণে-বাঁধা কঠোর পথ', 'চলেছে তাহে কালের রথ,', 'ঘুরিছে তার মমতাহীন চাকা।', 'বিরোধ উঠে ঘর্ঘরিয়া,', 'বাতাস উঠে জর্জরিয়া', 'তৃষ্ণাভরা তপ্তবালু-ঢাকা।', 'নিঠুর লোভ জগৎ ব্যেপে', 'দুর্বলেরে মারিছে চেপে,', 'মথিয়া তুলে হিংসাহলাহল।', 'অর্থহীন কিসের তরে', "এ কাড়াকাড়ি ধুলার 'পরে", 'লজ্জাহীন বেসুর কোলাহল!', 'হতাশ হয়ে যেদিকে চাহি', 'কোথাও কোনো উপায় নাহি,', 'মানুষরূপে দাঁড়ায় বিভীষিকা।', 'করুণাহীন দারুণ ঝড়ে', 'দেশে বিদেশে ছড়িয়ে পড়ে', 'অন্যায়ের প্রলয়ানলশিখা।', 'সহসা দেখি, সুন্দর হে,', 'কে দূতী তব বারতা বহে', 'ব্যাঘাত-মাঝে অকালে অস্থানে।', 'ছুটিয়া আসে গহন হতে', 'আত্মহারা উছল স্রোতে', 'রসের ধারা মরুভূমির পানে।', 'ছন্দোভাঙা হাটের মাঝে', 'তরল তালে নূপুর বাজে,', 'বাতাসে যেন আকাশবাণী ফুটে।', 'কর্কশেরে নৃত্য হানি', 'ছন্দোময়ী মূর্তিখানি', 'ঘূর্ণিবেগে আবর্তিয়া উঠে।', 'ভরিয়া ঘট অমৃত আনে,', 'সে কথা সে কি আপনি জানে--', 'এনেছে বহি সীমাহীনের ভাষা।', 'প্রবল এই মিথ্যারাশি,', 'তারেও ঠেলি উঠেছে হাসি', 'অবলারূপে চিরকালের আশা।']
['এ সংসারে আছে বহু অপরাধ,', 'হেন অপবাদ', 'যখন ঘোষণা কর উচ্চ হতে উষ্ণ উচ্চারণে,', 'ভাবি মনে মনে,', 'ক্রোধের উত্তাপ তার', 'তোমার আপন অহংকার।', 'মন্দ ও ভালোর দ্বন্দ্ব, কে না জানে চিরকাল আছে', 'সৃষ্টির মর্মের কাছে।', 'না যদি সে রহে বিশ্ব ঘেরি', 'বিরুদ্ধ নির্ঘাতবেগে বাজে না শ্রেষ্ঠের জয়ভেরী।', "বিধাতার 'পরে মিথ্যা আনিয়ো না অভিযোগ", 'মৃত্যুদুঃখ কর যবে ভোগ;', 'মনে জেনো, মৃত্যুর মূল্যেই করি ক্রয়', 'এ জীবনে দুর্মূল্য যা, অমর্ত যা, যা-কিছু অক্ষয়।', 'ভাঙনের আক্রমণ', 'সৃষ্টিকর্তা মানুষেরে আহ্বান করিছে অনুক্ষণ।', 'দুর্গমের বক্ষে থাকে দয়াহীন শ্রেয়,', 'রুদ্রতীর্থযাত্রীর পাথেয়।', 'বহুভাগ্য সেই', 'জন্মিয়াছি এমন বিশ্বেই', 'নির্দোষ যা নয়।', 'দুঃখ লজ্জা ভয়', 'ছিন্ন সূত্রে জটিল গ্রন্থিতে', 'রচনার সামঞ্জস্য পদে পদে রয়েছে খণ্ডিতে।', 'এই ত্রুটি দেখেছি যখন', 'শুনি নি কি সেই সঙ্গে বিশ্বব্যাপী গভীর ক্রন্দন', 'যুগে যুগে উচ্ছ্বসিতে থাকে;', 'দেখি নি কি আর্তচিত্ত উদ্বোধিয়া রাখে', 'মানুষের ইতিবৃত্ত বেদনার নিত্য আন্দোলনে?', 'উৎপীড়িত সেই জাগরণে', 'তন্দ্রাহীন যে-মহিমা যাত্রা করে রাত্রির আঁধারে', 'নমস্কার জানাই তাহারে।', 'নানা নামে আসিছে সে নানা অস্ত্র হাতে', 'কন্টকিত অসম্মান অবাধে দলিয়া পদপাতে--', 'মরণেরে হানি--', 'প্রলয়ের পান্থ সেই, রক্ত মোর তাহারে আহ্বানি।']
['পথের শেষে নিবিয়া আসে আলো,', 'গানের বেলা আজ ফুরালো', 'কী নিয়ে তবে কাটিবে তব সন্ধ্যা।', 'রাত্রি নহে বন্ধ্যা,', 'অন্ধকারে না-দেখা ফুল ফুটায়ে তোলে সে যে--', 'দিনের অতি নিঠুর খর তেজে', 'যে-ফুল ফুটিল না,', 'যাহার মধুকণা', 'বনভূমির প্রত্যাশাতে গোপনে ছিল বলে', 'গিয়েছে কবে আকাশপথে চলে', 'তোমার উপবনের মৌমাছি', 'কৃপণ বনবীথিকাতলে বৃথা করুণা যাচি।', 'আঁধারে-ফোটা সে ফুল নহে ঘরেতে আনিবার', 'সে-ফুলদলে গাঁথিবে না তো হার;', 'সে শুধু বুকে আনে', 'গন্ধ-ঢাকা নিভৃত অনুমানে', 'দিনের ঘন জনতামাঝে হারানো আঁখিখানি,', 'মৌনে-ডোবা বাণী;', 'সে শুধু আনে পাই নি যারে তাহারই পরিচিতি,', 'ঘটে নি যাহা ব্যাকুল তারই স্মৃতি।', 'স্বপনে-ঘেরা সুদূর তারা নিশার-ডালি-ভরা', 'দিয়েছে দেখা, দেয় নি তবু ধরা;', 'রাতের ফুল দূরের ধ্যানে তেমনি কথা কবে,', 'অনধিগত সার্থকতা বুঝাবে অনুভবে,', 'না-জানা সেই না-ছোঁওয়া সেই পথের শেষ দান', 'বিদায়বেলা ভরিবে তব প্রাণ।']
['জন্ম মোর বহি যবে', 'খেয়ার তরী এল ভবে', 'যে-আমি এল সে-তরীখানি বেয়ে,', 'ভাবিয়াছিনু বারে বারে', 'প্রথম হতে জানি তারে,', 'পরিচিত সে পুরানো সবচেয়ে।', 'হঠাৎ যবে হেনকালে', 'আবেশকুহেলিকাজালে', 'অরুণরেখা ছিদ্র দেয় আনি', 'আমার নব পরিচয়', 'চমকি উঠে মনোময়--', 'নূতন সে যে, নূতন তারে জানি।', 'বসন্তের ভরাস্রোতে', 'এসেছিল সে কোথা হতে', 'বহিয়া চিরযৌবনেরই ডালি।', 'অনন্তের হোমানলে', 'যে-যজ্ঞের শিখা জ্বলে,', 'সে-শিখা হতে এনেছে দীপ জ্বালি।', 'মিলিয়া যায় তারই সাথে', 'আশ্বিনেরই নবপ্রাতে', 'শিউলিবনে আলোটি     যাহা পড়ে,', 'শব্দহীন কলরোলে', 'সে-নাচ তারই বুকে দোলে', 'যে-নাচ লাগে বৈশাখের ঝড়ে।', 'এ-সংসারে সব সীমা', 'ছাড়ায়ে গেছে যে-মহিমা', 'ব্যাপিয়া আছে অতীতে অনাগতে,', 'মরণ করি অভিভব', 'আছেন চির যে-মানব', 'নিজেরে দেখি সে-পথিকের পথে।', 'সংসারের ঢেউখেলা', 'সহজে করি অবহেলা', 'রাজহংস চলেছে যেন ভেসে--', 'সিক্ত নাহি করে তারে,', 'মুক্ত রাখে পাখাটারে,', 'ঊর্ধ্বশিরে পড়িছে আলো এসে।', 'আনন্দিত মন আজি', 'কী সংগীতে উঠে বাজি,', 'বিশ্ববীণা পেয়েছি যেন বুকে।', 'সকল লাভ, সকল ক্ষতি,', 'তুচ্ছ আজি হল অতি', 'দুঃখ সুখ ভুলে যাওয়ার সুখে।']
['মরণমাতা, এই যে কচি প্রাণ,', 'বুকের এ যে দুলাল তব, তোমারই এ যে দান।', 'ধুলায় যবে নয়ন আঁধা,', 'জড়ের স্তূপে বিপুল বাধা,', 'তখন দেখি তোমারই কোলে নবীন শোভমান।', 'নবদিনের জাগরণের ধন,', 'গোপনে তারে লালন করে তিমির-আবরণ।', 'পরদাঢাকা তোমার রথে', 'বহিয়া আনো প্রকাশপথে', 'নূতন আশা, নূতন ভাষা, নূতন আয়োজন।', 'চলে যে যায় চাহে না আর পিছু,', 'তোমারই হাতে সঁপিয়া যায় যা ছিল তার কিছু।', 'তাহাই লয়ে মন্ত্র পড়ি', 'নূতন যুগ তোলো যে গড়ি--', 'নূতন ভালোমন্দ কত, নূতন উঁচুনিচু।', 'রোধিয়া পথ আমি না রব থামি;', 'প্রাণের স্রোত অবাধে চলে তোমারই অনুগামী।', 'নিখিলধারা সে স্রোত বাহি', 'ভাঙিয়া সীমা চলিতে চাহি,', 'অচলরূপে রব না বাঁধা অবিচলিত আমি।', 'সহজে আমি মানিব অবসান,', 'ভাবী শিশুর জনমমাঝে নিজেরে দিব দান।', 'আজি রাতের যে-ফুলগুলি', 'জীবনে মম উঠিল দুলি', 'ঝরুক তারা কালি প্রাতের ফুলেরে দিতে প্রাণ।']
['কুয়াশার জাল', 'আবরি রেখেছে প্রাতঃকাল--', 'সেইমতো ছিনু আমি কতদিন', 'আত্মপরিচয়হীন।', 'অস্পষ্ট স্বপ্নের মতো করেছিনু অনুভব', 'কুমারীচাঞ্চল্যতলে আছিল যে সঞ্চিত গৌরব,', 'যে নিরুদ্ধ আলোকের মুক্তির আভাস,', 'অনাগত দেবতার আসন্ন আশ্বাস,', 'পুষ্পকোরকের বক্ষে অগোচর ফলের মতন।', 'তুই কোলে এলি যবে অমূল্য রতন,', 'অপূর্ব প্রভাতরবি,', 'আশার অতীত যেন প্রত্যাশার ছবি--', 'লভিলাম আপনার পূর্ণতারে', 'কাঙাল সংসারে।', 'প্রাণের রহস্য সুগভীর', 'অন্তরগুহায় ছিল স্থির,', 'সে আজ বাহির হল দেহ লয়ে উন্মুক্ত আলোতে', 'অন্ধকার হতে;', 'সুদীর্ঘকালপথে', 'চলিল সুদূর ভবিষ্যতে।', 'যে আনন্দ আজি মোর শিরায় শিরায় বহে', 'গৃহের কোণের তাহা নহে।', 'আমার হৃদয় আজি পান্থশালা,', 'প্রাঙ্গণে হয়েছে দীপ জ্বালা।', 'হেথা কারে ডেকে আনিলাম', 'অনাদিকালের পান্থ কিছুকাল করিবে বিশ্রাম।', 'এ বিশ্বের যাত্রী যারা চলে অসীমের পানে', 'আকাশে আকাশে নৃত্যগানে--', 'আমার শিশুর মুখে কলকোলাহলে', 'সে-যাত্রীর গান আমি শুনিব এ বক্ষতলে।', 'অতিশয় নিকটের, দূরের তবু এ--', 'আপন অন্তরে এল, আপনার কহে তো কভু এ।', 'বন্ধনে দিয়েছে ধরা শুধু ছিন্ন করিতে বন্ধন;', 'আনন্দের ছন্দ টুটে উচ্ছ্বসিছে এ মোর ক্রন্দন।', 'জননীর', 'এ বেদনা, বিশ্বধরণীর', 'সে যে আপনার ধন--', 'না পারে রাখিতে নিজে, নিখিলেরে করে নিবেদন।']
['কাঠবিড়ালির ছানাদুটি', 'আঁচলতলায় ঢাকা,', 'পায় সে কোমল করুণ হাতে', 'পরশ সুধামাখা।', 'এই দেখাটি দেখে এলেম', 'ক্ষণকালের মাঝে,', 'সেই থেকে আজ আমার মনে', 'সুরের মতো বাজে।', 'চাঁপাগাছের আড়াল থেকে', 'একলা সাঁঝের তারা', 'একটুখানি ক্ষীণ মাধুরী', 'জাগায় যেমনধারা,', 'তরল কলধ্বনি যেমন', 'বাজে জলের পাকে', 'গ্রামের ধারে বিজন ঘাটে', 'ছোটো নদীর বাঁকে,', 'লেবুর ডালে খুশি যেমন', 'প্রথম জেগে ওঠে', 'একটু যখন গন্ধ নিয়ে', 'একটি কুঁড়ি ফোটে,', 'দুপুর বেলায় পাখি যেমন--', 'দেখতে না পাই যাকে--', 'ঘন ছায়ায় সমস্ত দিন', 'মৃদুল সুরে ডাকে,', 'তেমনিতরো ওই ছবিটির', 'মধুরসের কণা', 'ক্ষণকালের তরে আমায়', 'করেছে আনমনা।', 'দুঃখসুখের বোঝা নিয়ে', 'চলি আপন মনে,', 'তখন জীবন-পথের ধারে', 'গোপন কোণে কোণে', 'হঠাৎ দেখি চিরাভ্যাসের', 'অন্তরালের কাছে', 'লক্ষ্মীদেবীর মালার থেকে', 'ছিন্ন পড়ে আছে', 'ধূলির সঙ্গে মিলিয়ে গিয়ে', 'টুকরো রতন কত--', 'আজকে আমার এই দেখাটি', 'দেখি তারির মতো।']
['যায় আসে সাঁওতাল মেয়ে', 'শিমূলগাছের তলে কাঁকরবিছানো পথ বেয়ে।', 'মোটা শাড়ি আঁট করে ঘিরে আছে তনু কালো দেহ।', 'বিধাতার ভোলা-মন কারিগর কেহ', 'কোন্ কালো পাখিটিরে গড়িতে গড়িতে', 'শ্রাবণের মেঘে ও তড়িতে', 'উপাদান খুঁজি', 'ওই নারী রচিয়াছে বুঝি।', 'ওর দুটি পাখা', 'ভিতরে অদৃশ্য আছে ঢাকা,', 'লঘু পায়ে মিলে গেছে চলা আর ওড়া।', 'নিটোল দু হাতে তার সাদারাঙা কয় জোড়া', 'গালা-ঢালা চুড়ি,', 'মাথায় মাটিতে-ভরা ঝুড়ি,', 'যাওয়া-আসা করে বারবার।', 'আঁচলে প্রান্ত তার', 'লাল রেখা দুলাইয়া', 'পলাশের স্পর্শমায়া আকাশেতে দেয় বুলাইয়া।', 'পউষের পালা হল শেষ,', 'উত্তর বাতাসে লাগে দক্ষিণের ক্বচিৎ আবেশ।', "হিমঝুরি শাখা-'পরে", 'চিকন চঞ্চল পাতা ঝলমল করে', 'শীতের রোদ্দুরে।', 'পাণ্ডুনীল আকাশেতে চিল উড়ে যায় বহুদূরে।', 'আমলকীলতা ছেয়ে খসে পড়ে ফল,', 'জোটে সেথা ছেলেদের দল।', 'আঁকাবাঁকা বনপথে আলোছায়া-গাঁথা,', 'অকস্মাৎ ঘুরে ঘুরে ওড়ে ঝরা পাতা', 'সচকিত হাওয়ার খেয়ালে।', 'ঝোপের আড়ালে', 'গলাফোলা গিরগিটি স্তব্ধ আছে ঘাসে।', 'ঝুড়ি নিয়ে বারবার সাঁওতাল মেয়ে যায় আসে।', 'আমার মাটির ঘরখানা', 'আরম্ভ হয়েছে গড়া, মজুর জুটেছে তার নানা।', 'ধীরে ধীরে ভিত তোলে গেঁথে', 'রৌদ্রে পিঠ পেতে।', 'মাঝে মাঝে', 'সুদূরে রেলের বাঁশি বাজে;', 'প্রহর চলিয়া যায়, বেলা পড়ে আসে,', 'ঢং ঢং ঘন্টাধ্বনি জেগে ওঠে দিগন্ত-আকাশে।', 'আমি দেখি চেয়ে,', 'ঈষৎ সংকোচে ভাবি--এ কিশোরী মেয়ে', 'পল্লীকোণে যে ঘরের তরে', 'করিয়াছে প্রস্ফুটিত দেহে ও অন্তরে', 'নারীর সহজ শক্তি আত্মনিবেদনপরা', 'শুশ্রূষার স্নিগ্ধসুধা-ভরা,', 'আমি তারে লাগিয়েছি কেনা কাজে করিতে মজুরি--', 'মূল্যে যার অসম্মান সেই শক্তি করি চুরি', 'পয়সার দিয়ে সিঁধকাঠি।', 'সাঁওতাল মেয়ে ওই ঝুড়ি ভরে নিয়ে আসে মাটি।']
['চন্দনধূপের গন্ধ ঠাকুরদালান হতে আসে,', 'শান-বাঁধা আঙিনার একপাশে', 'শিউলির তল', 'আছন্ন হতেছে অবিরল', 'ফুলের সর্বস্বনিবেদনে।', 'গৃহিণীর মৃতদেহ বাহির-প্রাঙ্গণে', 'আনিয়াছে বহি;', 'বিলাপের গুঞ্জরণ স্ফীত হয়ে ওঠে রহি রহি;', 'শরতের সোনালি প্রভাতে', 'যে আলোছায়াতে', 'খচিত হয়েছে ফুলবন,', 'মৃতদেহ-আবরণ', 'আশ্বিনের সেই ছায়া-আলো', 'অসংকোচে সহজে সাজালো।', 'জয়লক্ষ্মী এ ঘরের বিধবা ঘরণী', 'আসন্ন মরণকালে দুহিতারে কহিলেন, "মণি,', 'আগুনের সিংহদ্বারে চলেছি যে দেশে', 'যাব সেথা বিবাহের বেশে।', 'আমারে পরায়ে দিয়ো লাল চেলিখানি,', "সীমন্তে সিঁদুর দিয়ো টানি।'", 'যে উজ্জ্বল সাজে', 'একদিন নববধূ এসেছিল এ গৃহের মাঝে,', 'পার হয়েছিল যে দুয়ার,', 'উত্তীর্ণ হল সে আরবার', 'সেই দ্বার সেই বেশে', 'ষাট বৎসরের শেষে।', 'এই দ্বার দিয়ে আর কভু', 'এ সংসারে ফিরিবে না সংসারের একচ্ছত্র প্রভু।', 'অক্ষুণ্ন শাসনদণ্ড স্রস্ত হল তার,', 'ধনে জনে আছিল যে অবারিত অধিকার', 'আজি তার অর্থ কী যে!', 'যে আসনে বসিত সে তারও চেয়ে মিথ্যা হল নিজে।', 'প্রিয়মিলনের মনোরথে', 'পরলোক-অভিসার-পথে', 'রমণীর এই চিরপ্রস্থানের ক্ষণে', 'পড়িছে আরেক দিন মনে।', 'আশ্বিনের শেষভাগে চলেছে পূজার আয়োজন;', 'দাসদাসী-কলকণ্ঠ-মুখরিত এ ভবন', 'উৎসবের উচ্ছল জোয়ারে', 'ক্ষুব্ধ চারি ধারে।', 'এ বাড়ির ছোটো ছেলে অনুকূল পড়ে এম। এ। ক্লাসে,', 'এসেছে পূজার অবকাশে।', 'শোভদর্শন যুবা, সবচেয়ে প্রিয় জননীর,', 'বউদিদিমণ্ডলীর', 'প্রশ্রয়ভাজন।', 'পূজার উদ্যোগে মেশে তারও লাগি পূজার সাজন।', 'একদা বাড়ির কর্তা স্নেহভরে', 'পিতৃমাতৃহীন মেয়ে প্রমিতারে এনেছিল ঘরে', 'বন্ধুঘর হতে; তখন বয়স তার ছিল ছয়,', 'এ বাড়িতে পেল সে আশ্রয়', 'আত্মীয়ের মতো।', 'অনুদাদা কতদিন তারে কত', 'কাঁদায়েছে অত্যাচারে।', 'বালক-রাজারে', 'যত সে জোগাত অর্ঘ্য ততই দৌরাত্ম্য যেত বেড়ে;', 'সদ্যবাঁধা খোঁপাখানি নেড়ে', 'হঠাৎ এলায়ে দিত চুল', 'অনুকূল;', 'চুরি করে খাতা খুলে', 'পেন্সিলের দাগ দিয়ে লজ্জা দিত বানানের ভুলে।', 'গৃহিণী হাসিত দেখি দুজনের এ ছেলেমানুষি--', 'কভু রাগ, কভু খুশি,', 'কভু ঘোর অভিমানে পরস্পর এড়াইয়া চলা,', 'দীর্ঘকাল বন্ধ কথা বলা।', 'বহুদিন গেল তার পর।', 'প্রমির বয়স আজ আঠারো বছর।', 'হেনকালে একদা প্রভাতে', 'গৃহিণীর হাতে', 'চুপি চুপি ভৃত্য দিল আনি', 'রঙিন কাগজে লেখা পত্র একখানি।', 'অনুকূলে লিখেছিল প্রমিতারে', 'বিবাহপ্রস্তাব করি তারে।', 'বলেছিলে, "মায়ের সম্মতি', 'অসম্ভব অতি।', 'জাতের অমিল নিয়ে এ সংসারে', 'ঠেকিবে আচারে।', 'কথা যদি দাও, প্রমি, চুপি চুপি তবে', 'মোদের মিলন হবে', "আইনের বলে।'", 'দুর্বিষহ ক্রোধানলে', 'জয়লক্ষ্মী তীব্র উঠে দহি।', 'দেওয়ানকে দিল কহি,', '"এ মুহূর্তে প্রমিতারে', "দূর করি দাও একেবারে।'", 'ছুটিয়া মাতারে এসে বলে অনুকূল,', '"করিয়ো না ভুল;', 'অপরাধ নাই প্রমিতার,', 'সম্মতি পাই নি আজও তার।', 'কর্ত্রী তুমি এ সংসারে;', 'তাই বলে অবিচারে', 'নিরাশ্রয় করি দিবে অনাথারে, হেন অধিকার', 'নাই নাই, নাইকো তোমার।', 'এই ঘরে ঠাঁই দিল পিতা ওরে,', 'তারই জোরে', 'হেথা ওর স্থান', 'তোমারই সমান।', 'বিনা অপরাধে', "কী স্বত্বে তাড়াবে ওরে মিথ্যা পরিবাদে।'", 'ঈর্ষাবিদ্বেষের বহ্নি দিল মাতৃমন ছেয়ে--', '"ওইটুকু মেয়ে', 'আমার সোনার ছেলে পর করে,', 'আগুন লাগিয়ে দেয় কচি হাতে এ প্রাচীন ঘরে!', 'অপরাধ! অনুকূলে ওরে ভালোবাসে এই ঢের,', 'সীমা নেই এ অপরাধের।', 'যত তর্ক কর তুমি, যে যুক্তি দাও-না', 'ইহার পাওনা', 'ওই মেয়েটাকে হবে মেটাতে সত্বর।', 'আমারই এ ঘর', 'আমারই এ ধনজন', 'আমারই শাসন,', 'আর কারো নয়,', "আজই আমি দেব তার পরিচয়।'", 'প্রমিতা যাবার বেলা ঘরে দিয়ে দ্বার', 'খুলে দিল সব অলংকার।', 'পরিল মিলের শাড়ি মোটাসুতা-বোনা।', 'কানে ছিল সোনা,', 'কোনো জন্মদিনে তার', 'স্বর্গীয় কর্তার উপহার,', 'বাক্সে তুলি রাখিল শয্যায়।', 'ঘোমটায় সারামুখ ঢাকিল লজ্জায়।', 'যবে, হতে গেল পার', 'সদরের দ্বার,', 'কোথা হতে অকস্মাৎ', 'অনুকূল পাশে এসে ধরিল তাহার হাত', 'কৌতূহলী দাসদাসী সবলে ঠেলিয়া সবাকারে;', 'কহিল সে, "এই দ্বারে', 'এতদিনে মুক্ত হল এইবার', 'মিলনযাত্রার পথ প্রমিতার।', 'যে শুনিতে চাও শোনো,', "মোরা দোঁহে ফিরিব না এ দ্বারে কখনো।'"]
['আপন মনে যে কামনার চলেছি পিছু পিছু', 'নহে সে বেশি কিছু।', 'মরুভূমিতে করেছি আনাগোনা--', 'তৃষিত হিয়া চেয়েছে যাহা নহে সে হীরা সোনা,', 'পর্ণপুটে একটু শুধু জল,', 'উৎসতটে খেজুরবনে ক্ষণিক ছায়াতল।', 'সেইটুকুতে বিরোধ ঘোচে জীবন মরণের,', 'বিরাম জোটে শ্রান্ত চরণের।', 'হাটের হাওয়া ধুলায় ভরপুর,', 'তাহার কোলাহলের তলে একটুখানি সুর', 'সকল হতে দুর্লভ তা, তবু সে নহে বেশি;', 'বৈশাখের তাপের শেষাশেষি', "আকাশ-চাওয়া শুষ্কমাটি-'পরে", 'হঠাৎ-ভেসে-আসা মেঘের ক্ষণকালের তরে', 'এক পশলা বৃষ্টিবরিষন,', 'দুঃস্বপন বক্ষে যবে শ্বাস নিরোধ করে', 'জাগিয়ে-দেওয়া করুণ পরশন;', 'এইটুকুরই অভাব গুরুভার,', 'না জেনে তবু ইহারই লাগি হৃদয়ে হাহাকার।', 'অনেক দুরাশারে', 'সাধনা করে পেয়েছি তবু ফেলিয়া গেছি তারে।', 'যে পাওয়া শুধু রক্তে নাচে, স্বপ্নে যাহা গাঁথা,', 'ছন্দে যার হল আসন পাতা,', 'খ্যাতিস্মৃতির পাষাণপটে রাখে না যাহা রেখা,', 'ফাল্গুনের সাঁঝতারায় কাহিনী যার লেখা,', 'সে ভাষা মোর বাঁশিই শুধু জানে--', 'এই যা দান গিয়েছে মিশে গভীরতর প্রাণে,', 'করি নি যার আশা,', 'যাহার লাগি বাঁধি নি কোনো বাসা,', 'বাহিরে যার নাইকো ভার, যায় না দেখা যারে,', 'বেদনা তারই ব্যাপিয়া মোর নিখিল আপনারে।']
['কোথা হতে পেলে তুমি অতি পুরাতন', 'এ যৌবন,', 'হে তরু প্রবীণ,', 'প্রতিদিন', 'জরাকে ঝরাও তুমি কী নিগূঢ় তেজে--', 'প্রতিদিন আসো তুমি সেজে', 'সদ্য জীবনের মহিমায়।', 'প্রাচীনের সমুদ্রসীমায়', 'নবীন প্রভাত তার অক্লান্ত কিরণে', 'তোমাতে জাগায় লীলা নিরন্তর শ্যামলে হিরণে।', 'দিনে দিনে পথিকের দল', 'ক্লিষ্টপদতল', 'তব ছায়াবীথি দিয়ে রাত্রি-পানে ধায় নিরুদ্দেশ;', 'আর তো ফেরে না তারা, যাত্রা করে শেষ।', 'তোমার নিশ্চল যাত্রা নব নব পল্লব-উদ্গমে,', 'ঋতুর গতির ভঙ্গে পুষ্পের উদ্যমে।', 'প্রাণের নির্ঝরলীলা স্তব্ধ রূপান্তরে', 'দিগন্তরে পুলকিত করে।', 'তপোবনবালকের মতো', 'আবৃত্তি  করিছ তুমি ফিরে ফিরে অবিরত', 'সঞ্জীবন-সামমন্ত্র-গাথা।', 'তোমার পুরানো পাতা', 'মাটিরে করিছে প্রত্যর্পণ', 'মাটির যা মর্তধন;', 'মৃত্যুভার সঁপিছে মৃত্যুরে', 'মর্মরিত আনন্দের সুরে।', 'সেইক্ষণে নবকিশলয়', 'রবিকর হতে করে জয়', 'প্রচ্ছন্ন আলোক', 'অমর অশোক', 'সৃষ্টির প্রথম বাণী;', 'বায়ু হতে লয় টানি', 'চিরপ্রবাহিত', 'নৃত্যের অমৃত।']
['বনস্পতি, তুমি যে ভীষণ', 'ক্ষণে ক্ষণে আজিও তা মানে মোর মন।', 'প্রকাণ্ড মাহাত্ম্যবলে জেনেছিলে ধরা একদিন', 'যে আদি অরণ্যযুগে, আজি তাহা ক্ষীণ।', 'মানুষের-বশ-মানা এই-যে তোমায় আজ দেখি,', 'তোমার আপন রূপ এ কি?', 'আমার বিধান দিয়ে বেঁধেছি তোমারে', 'আমার বাসার চারি ধারে।', 'ছায়া তব রেখেছি সংযমে।', 'দাঁড়ায়ে রয়েছ স্তব্ধ জনতাসংগমে', 'হাটের পথের ধারে।', 'নম্র পত্রভারে', 'কিংকরের মতো', 'আছ মোর বিলাসের অনুগত।', 'লীলাকাননের মাপে', 'তোমারে করেছি খর্ব। মৃদু কলালাপে', 'কর চিত্তবিনোদন,', 'এ ভাষা কি তোমার আপন?', 'একদিন এসেছিলে আদিবনভূমে;', 'জীবলোক মগ্ন ঘুমে--', 'তখনো মেলে নি চোখ,', 'দেখে নি আলোক।', 'সমুদ্রের তীরে তীরে শাখায় মিলায়ে শাখা', 'ধরার কঙ্কাল দিলে ঢাকা।', 'ছায়ায় বুনিয়া ছায়া স্তরে স্তরে', 'সবুজ মেঘের মতো ব্যাপ্ত হলে দিকে দিগন্তরে।', 'লতায় গুল্মেতে ঘন, মৃতগাছ-শুষ্কপাতা-ভরা,', 'আলোহীন পথহীন ধরা।', 'অরণ্যের আর্দ্র গন্ধে নিবিড় বাতাস', 'যেন রুদ্ধশ্বাস', 'চলিতে না পারে।', 'সিন্ধুর তরঙ্গধ্বনি অন্ধকারে', 'গুমরিয়া উঠিতেছে জনশূন্য বিশ্বের বিলাপে।', 'ভূমিকম্পে বনস্থলী কাঁপে;', 'প্রচণ্ড নির্ঘোষে', 'বহু তরুভার বহি বহুদূর মাটি যায় ধ্বসে', 'গভীর পঙ্কের তলে।', 'সেদিনের অন্ধযুগে পীড়িত সে জলে স্থলে', 'তুমি তুলেছিলে মাথা।', 'বলিতে বল্কলে তব গাঁথা', 'সে ভীষণ যুগের আভাস।', 'যেথা তব আদিবাস', 'সে অরণ্যে একদিন মানুষ পশিল যবে', 'দেখা দিয়েছিলে তুমি ভীতিরূপে তার অনুভবে।', 'হে তুমি অমিত-আয়ু, তোমার উদ্দেশে', 'স্তবগান করেছে সে।', 'বাঁকাচোরা শাখা তব কত কী সংকেতে', 'অন্ধকারে শঙ্কা রেখেছিল পেতে।', 'বিকৃত বিরূপ মূর্তি মনে মনে দেখেছিল তারা', 'তোমার দুর্গমে দিশাহারা।', 'আদিম সে আরণ্যক ভয়', 'রক্তে নিয়ে এসেছিনু আজিও সে কথা মনে হয়।', 'বটের জটিল মূল আঁকাবাঁকা নেমে গেছে জলে--', 'মসীকৃষ্ণ ছায়াতলে', 'দৃষ্টি মোর চলে যেত ভয়ের কৌতুকে,', 'দুরু দুরু বুকে', 'ফিরাতেম নয়ন তখনই।', 'যে মূর্তি দেখেছি সেথা, শুনেছি যে ধ্বনি', 'সে তো নহে আজিকার।', 'বহু লক্ষ বর্ষ আগে সৃষ্টি সে তোমার।', 'হে ভীষণ বনস্পতি,', 'সেদিন যে নতি', 'মন্ত্র পড়ি দিয়েছি তোমারে,', 'আমার চৈতন্যতলে আজিও তা আছে এক ধারে।']
['হে সন্ন্যাসী, হে গম্ভীর, মহেশ্বর,', 'মন্দাকিনী প্রসারিল কত-না নির্ঝর', 'তোমারে বেষ্টন করি নৃত্যজালে।', 'তব উচ্চভালে', 'উৎক্ষিপ্ত শীকরবাষ্পে বাঁকা ইন্দ্রধনু', 'রহে তব শুভ্রতনু', 'বর্ণে বর্ণে বিচিত্র করিয়া।', 'কলহাস্যে মুখরিয়া', 'উদ্ধত নন্দীর রুষ্ট তর্জনীরে করে পরিহাস,', 'ক্ষণে ক্ষণে করে তব তপোনাশ;', 'নাহি মনে ভয়,', 'দূরে নাহি রয়,', 'দুর্বার দুরন্ত তারা শাসন না মানে,', 'তোমারে আপন সাথি জানে।', 'সকল নিয়মবন্ধহারা', 'আপন অধীর ছন্দে তোমারে নাচাতে চায় তারা', 'বাহু তব ধরি।', 'তুমি মনে মনে হাসো ভৃঙ্গীর ভ্রূকুটি লক্ষ করি।', 'এদের প্রশ্রয় দিলে, তাই যত দুর্দামের দল', 'চরাচর ঘেরি ঘেরি করিছে উন্মত্ত কোলাহল', 'সমুদ্রতরঙ্গতালে, অরণ্যের দোলে,', 'যৌবনের উদ্বেল কল্লোলে।', 'আনে চাঞ্চল্যের অর্ঘ্য নিরন্তর তব শান্তি নাশি--', 'এই তো তোমার পূজা জানো তাহা হে ধীর সন্ন্যাসী।']
['হে হরিণী,', 'আকাশ লইবে জিনি', 'কেন তব এ অধ্যবসায়?', 'সুদূরের অভ্রপটে অগম্যেরে দেখা যায়,', 'কালো চোখে পড়ে তার স্বপ্নরূপ লিখা;', 'একি মরীচিকা,', 'পিপাসার স্বরচিত মোহ,', 'একি আপনার সাথে আপন বিদ্রোহ?', 'নিজের দুঃসহ সঙ্গ হতে', 'ছুটে যেতে চাও কোনো নূতন আলোতে--', 'নিকটের সংকীর্ণতা করি ছেদ,', 'দিগন্তের নব নব যবনিকা করি দিয়া ভেদ।', 'আছ বিচ্ছেদের পারে;', 'যারে তুমি জানো নাই, রক্তে তুমি চিনিয়াছ যারে,', 'সে যে ডাক দিয়ে গেছে যুগে যুগে যত হরিণীরে', 'বনে মাঠে গিরিতটে নদীতীরে--', 'জানায়েছে অপূর্ব বারতা', 'কত শত বসন্তের আত্মবিহ্বলতা।', 'তারই লাগি বিশ্বভোলা মহা-অভিসার', 'হয়েছে দুর্বার,', 'অদৃশ্যেরে সন্ধানের তরে', 'দাঁড়ায়েছ স্পর্ধাভরে,', 'একান্ত উৎসুক তব প্রাণ', 'আকাশেরে করে ঘ্রাণ--', 'কর্ণ করিয়াছে খাড়া,', 'বাতাসে বাতাসে আজি অশ্রুত বাণীর পায় সাড়া।']
['প্রাসাদভবনে নীচের তলায়', 'সারাদিন কতমতো', 'গৃহের সেবায় নিয়ত রয়েছ রত।', 'সেথা তুমি তব গৃহসীমানায়', 'বহু মানুষের সনে', 'শত গাঁঠে বাঁধা কর্মের বন্ধনে।', 'দিনশেষে আসে গোধূলির বেলা', 'ধূসর রক্তরাগে', 'ঘরের কোণায় দীপ জ্বালাবার আগে;', 'নীড়ে-ফেরা কাক দিয়ে শেষ ডাক', 'উড়িল আকাশতলে,', 'শেষ-আলো-আভা মিলায় নদীর জলে।', 'হাওয়া থেমে যায় বনের শাখায়', 'আঁধার জড়ায়ে ধরে;', 'নির্জন ছায়া কাঁপে ঝিল্লির স্বরে।', 'তখন একাকী সব কাজ রাখি', 'প্রাসাদ-ছাদের ধারে', 'দাঁড়াও যখন নীরব অন্ধকারে', 'জানি না তখন কী যে নাম তব,', 'চেনা তুমি নহ আর,', 'কোনো বন্ধনে নহ তুমি বাঁধিবার।', 'সেই ক্ষণকাল তব সঙ্গিনী', 'সুদূর সন্ধ্যাতারা,', 'সেই ক্ষণকাল তুমি পরিচয়হারা।', 'দিবসরাতির সীমা মিলে যায়;', 'নেমে এস তার পরে,', 'ঘরের প্রদীপ আবার জ্বালাও ঘরে।']
['পূর্ণ করি নারী তার জীবনের থালি', 'প্রিয়ের চরণে প্রেম নিঃশেষিয়া দিতে গেল ঢালি,', 'ব্যর্থ হল পথ-খোঁজা--', 'কহিল, "হে ভগবান, নিষ্ঠুর যে এ অর্ঘ্যের বোঝা;', 'আমার দিবস রাত্রি অসহ্য পেষণে', 'একান্ত পীড়িত আর্ত; তাই সান্ত্বনার অন্বেষণে', "এসেছি তোমার দ্বারে--এ প্রেম তুমিই লও প্রভু!'", '"লও লও\' বারবার ডেকে বলে, তবু', 'দিতে পারে না যে তাকে', 'কৃপণের ধন-সম শিরা আঁকড়িয়া থাকে।', 'যেমন তুষাররাশি গিরিশিরে লগ্ন রহে,', 'কিছুতে স্রোত না বহে,', 'আপন নিষ্ফল কঠিনতা', 'দেয় তারে ব্যথা,', 'তেমনি সে নারী', 'নিশ্চল-হৃদয়ভারে-ভারী', 'কেঁদে বলে, "কী ধনে আমার প্রেম দামি', 'সে যদি না বুঝেছিল, তুমি অন্তর্যামী,', 'তুমিও কি এরে চিনিবে না?', 'মানবজন্মের সব দেনা', 'শোধ করি লও, প্রভু, আমার সর্বস্ব রত্ন নিয়ে।', "তুমি যে প্রেমের লোভী মিথ্যা কথা কি এ!'", '"লও লও\' যত বলে খোলে না যে তার', 'হৃদয়ের দ্বার।', 'সারাদিন মন্দিরা বাজায়ে করে গান,', '"লও তুমি লও ভগবান!\'']
['দুজন সখীরে', 'দূর হতে দেখেছিনু অজানার তীরে।', 'জানি নে কাদের ঘর; দ্বার খোলা আকাশের পানে,', 'দিনান্তে কহিতেছিল কী কথা কে জানে।', 'এক নিমিষেতে', 'অপরিচয়ের দেখা চলে যেতে যেতে', 'উপরের দিকে চেয়ে।', 'দুটি মেয়ে', 'যেন দুটি আলোকণা', 'আমার মনের পথে ছায়াতলে করিল রচনা', 'ক্ষণতরে আকাশের বাণী,', 'অর্থ তার নাহি জানি।', 'যাহারা ওদের চেনে,', 'নাম জানে, কাছে লয় টেনে,', 'একসাথে দিন যাপে,', 'প্রত্যহের বিচিত্র আলাপে', 'ওদের বেঁধেছে তারা ছোটো করে', 'পরিচয়ডোরে।', 'সত্য নয়', 'ঘরের ভিত্তিতে ঘেরা সেই পরিচয়।', 'যাবে দিন,', 'সে জানা কোথায় হবে লীন।', 'বন্ধহীন অনন্তের বক্ষতলে উঠিয়াছে জেগে', 'কী নিশ্বাসবেগে', 'যুগলতরঙ্গসম।', 'অসীম কালের মাঝে ওরা অনুপম,', 'ওরা অনুদ্দেশ,', 'কোথায় ওদের শেষ', 'ঘরের মানুষ জানে সে কি?', 'নিত্যের চিত্তের পটে ক্ষণিকের চিত্র গেনু দেখি--', 'আশ্চর্য সে লেখা,', 'সে তুলির রেখা', 'যুগযুগান্তর-মাঝে একবার দেখা দিল নিজে--', 'জানি নে তাহার পরে কী যে।']
['তুমি আছ বসি তোমার ঘরের দ্বারে', 'ছোটো তব সংসারে।', 'মনখানি যবে ধায় বাহিরের পানে', 'ভিতরে আবার টানে।', 'বাঁধনবিহীন দূর', 'বাজাইয়া যায় সুর,', "বেদনার ছায়া পড়ে তব আঁখি-'পরে--", 'নিশ্বাস ফেলি মন্দগমন ফিরে চলে যাও ঘরে।', 'আমি-যে পথিক চলিয়াছি পথ বেয়ে', 'দূরের আকাশে চেয়ে;', 'তোমার ঘরের ছায়া পড়ে পথপাশে,', 'সে ছায়া হৃদয়ে আসে।', 'যত দূরে পথ যাক', 'শুনি বাঁধনের ডাক,', 'ক্ষণেকের তরে পিছনে আমায় টানে--', 'নিশ্বাস ফেলি ত্বরিতগমন চলি সম্মুখপানে।', 'উদার আকাশে আমার মুক্তি দেখি', 'মন তব কাঁদিছে কি?', 'এ মুক্তিপথে তুমি পেতে চাও ছাড়া,', 'দুয়ারে লেগেছে নাড়া।', 'বাঁধনে বাঁধনে টানি', 'রচিলে আসনখানি,', 'দেখিনু তোমার আপন সৃষ্টি তাই--', 'শূন্যতা ছাড়ি সুন্দরে তব আমার মুক্তি চাই।']
['মুক্ত হও হে সুন্দরী!', 'ছিন্ন করো রঙিন কুয়াশা।', 'অবনত দৃষ্টির আবেশ,', 'এই অবরুদ্ধ ভাষা,', 'এই অবগুণ্ঠিত প্রকাশ।', 'সযত্ন লজ্জার ছায়া', 'তোমারে বেষ্টন করি জড়ায়েছে অস্পষ্টের মায়া', 'শতপাকে,', 'মোহ দিয়ে সৌন্দর্যেরে করেছে আবিল;', 'অপ্রকাশে হয়েছ অশুচি।', 'তাই তোমারে নিখিল', 'রেখেছে সরায়ে কোণে।', 'ব্যক্ত করিবার দীনতায়', 'নিজেরে হারালে তুমি,', 'প্রদোষের জ্যোতিঃক্ষীণতায়', 'দেখিতে পেলে না আজও আপনারে উদার আলোকে--', 'বিশ্বেরে দেখ নি, ভীরু, কোনোদিন বাধাহীন চোখে', 'উচ্চশির করি।', 'স্বরচিত সংকোচে কাটাও দিন,', 'আত্ম-অপমানে চিত্ত দীপ্তিহীন, তাই পুণ্যহীন।', 'বিকশিত স্থলপদ্ম পবিত্র সে, মুক্ত তার হাসি,', 'পূজায় পেয়েছে স্থান আপনারে সম্পূর্ণ বিকাশি।', 'ছায়াছন্ন যে লজ্জায় প্রকাশের দীপ্তি ফেলে মুছি,', 'সত্তার ঘোষণাবাণী স্তব্ধ করে,', 'জেনো সে অশুচি।', 'ঊর্ধ্বশাখা বনস্পতি যে ছায়ারে দিয়েছে আশ্রয়', 'তার সাথে আলোর মিত্রতা,', 'সমুন্নত সে বিনয়।', 'মাটিতে লুটিয়ে গুল্ম সর্ব অঙ্গ ছায়াপুঞ্জ করি,', 'তলে গুপ্ত গহ্বরেতে কীটের নিবাস।', 'হে সুন্দরী,', 'মুক্ত করো অসম্মান, তব অপ্রকাশ-আবরণ।', 'হে বন্দিনী, বন্ধনেরে কোরো না কৃত্রিম আভরণ।', 'সজ্জিত লজ্জার খাঁচা, সেথায় আত্মার অবসাদ--', 'অর্ধেক বাধায় সেথা ভোগের বাড়ায়ে দিতে স্বাদ', 'ভোগীর বাড়াতে গর্ব খর্ব করিয়ো না আপনারে', 'খণ্ডিত জীবন লয়ে আচ্ছন্ন চিত্তের অন্ধকারে।']
['তোমার সম্মুখে এসে, দুর্ভাগিনী, দাঁড়াই যখন', 'নত হয় মন।', 'যেন ভয় লাগে', 'প্রলয়ের আরম্ভেতে স্তব্ধতার আগে।', 'এ কী দুঃখভার,', 'কী বিপুল বিষাদের স্তম্ভিত নীরন্ধ্র অন্ধকার', 'ব্যাপ্ত করে আছে তব সমস্ত জগৎ,', 'তব ভূত ভবিষ্যৎ!', 'প্রকাণ্ড এ নিষ্ফলতা,', 'অভ্রভেদী ব্যথা', 'দাবদগ্ধ পর্বতের মতো', 'খররৌদ্রে রয়েছে উন্নত', 'লয়ে নগ্ন কালো কালো শিলাস্তূপ', 'ভীষণ বিরূপ।', 'সব সান্ত্বনার শেষে সব পথ একেবারে', 'মিলেছে শূন্যের অন্ধকারে;', 'ফিরিছ বিশ্রামহারা ঘুরে ঘুরে,', 'খুঁজিছ কাছের বিশ্ব মুহূর্তে যা চলে গেল দূরে;', 'খুঁজিছ বুকের ধন, সে আর তো নেই,', 'বুকের পাথর হল মুহূর্তেই।', 'চিরচেনা ছিল চোখে চোখে,', 'অকস্মাৎ মিলালো অপরিচিত লোকে।', 'দেবতা যেখানে ছিল সেথা জ্বালাইতে গেলে ধূপ,', 'সেখানে বিদ্রূপ।', 'সর্বশূন্যতার ধারে', 'জীবনের পোড়ো ঘরে অবরুদ্ধ দ্বারে', 'দাও নাড়া;', 'ভিতরে কে দিবে সাড়া?', 'মূর্ছাতুর আঁধারের উঠিছে নিশ্বাস।', 'ভাঙা বিশ্বে পড়ে আছে ভেঙে-পড়া বিপুল বিশ্বাস।', 'তার কাছে নত হয় শির', 'চরম বেদনাশৈলে ঊর্ধ্বচূড় যাহার মন্দির।', 'মনে হয়, বেদনার মহেশ্বরী', 'তোমার জীবন ভরি', 'দুষ্করতপস্যামগ্ন, মহাবিরহিণী', 'মহাদুঃখে করিছেন ঋণী', 'চিরদয়িতরে।', 'তোমারে সরালো শত ফেরে', 'বিশ্ব হতে বৈরাগ্যের অন্তরাল।', 'দেশকাল', 'রয়েছে বাহিরে।', 'তুমি স্থির সীমাহীন নৈরাশ্যের তীরে', 'নির্বাক অপার নির্বাসনে।', 'অশ্রুহীন তোমার নয়নে', 'অবিশ্রাম প্রশ্ন জাগে যেন--', 'কেন, ওগো কেন!']
['কে গো তুমি গরবিনী, সাবধানে থাকো দূরে দূরে,', "মর্তধূলি-'পরে ঘৃণা বাজে তব নূপুরে নূপুরে।", 'তুমি যে অসাধারণ, তীব্র একা তুমি,', 'আকাশকুসুমসম অসংসক্ত রয়েছ কুসুমি।', 'বাহিরের প্রসাধনে যত্ন তুমি শুচি;', 'অকলঙ্ক তোমার কৃত্রিম রুচি;', 'সর্বদা সংশয়ে থাকো পাছে কোথা হতে', 'হতভাগ্য কালো কীট পড়ে তব দীপের আলোতে', 'স্ফটিকেতে-ঢাকা', 'অসামান্য সমাদরে আঁকা', 'তোমার জীবন', 'কৃপণের-কক্ষে-রাখা ছবির মতন', 'বহুমূল্য যবনিকা অন্তরালে;', 'ওগো অভাগিনী নারী, এই ছিল তোমার কপালে--', 'আপন প্রহরী তুমি, নিজে তুমি আপন বন্ধন।', 'আমি সাধারণ।', 'এ ধরাতলের', 'নির্বিচার স্পর্শ সকলের', 'দেহে মোর বহে যায়, লাগে মোর মনে--', 'সেই বলে বলী আমি, স্বত্ব মোর সকল ভুবনে।', 'মুক্ত আমি ধূলিতলে,', 'মুক্ত আমি অনাদৃত মলিনের দলে।', 'যত চিহ্ন লাগে দেহে, অশঙ্কিত প্রাণের শক্তিতে', 'শুদ্ধ হয়ে যায় সে চকিতে।', 'সম্মুখে আমার দেখো শালবন,', 'সে যে সাধারণ।', 'সবার একান্ত কাছে', 'আপনাবিস্মৃত হয়ে আছে।', 'মধ্যাহ্নবাতাসে', 'শুষ্ক পাতা ঘুরাইয়া ধূলির আবর্ত ছুটে আসে--', 'শাখা তার অনায়াসে দেয় নাড়া,', 'পাতায় পাতায় তার কৌতুকের পড়ে সাড়া।', 'তবু সে অম্লান শুচি, নির্মল নিশ্বাসে', 'চৈত্রের আকাশে', 'বাতাস পবিত্র করে সুগন্ধবীজনে।', 'অসংকোচ ছায়া তার প্রসারিত সর্বসাধারণে।', 'সহজে নির্মল সে যে', 'দ্বিধাহীন জীবনের তেজে।', 'আমি সাধারণ।', 'তরুর মতন আমি, নদীর মতন।', 'মাটির বুকের কাছে থাকি;', 'আলোরে ললাটে লই ডাকি', 'যে আলোক উচ্চনীচ ইতরের--', 'বাহিরের ভিতরের।', 'সমস্ত পৃথিবী তুমি অবজ্ঞায় করেছ অশুচি,', 'গরবিনী, তাই সেই শক্তি গেছে ঘুচি', 'আপনার অন্তরে রহিতে অমলিনা--', 'হায়, তুমি, নিখিলের আশীর্বাদহীনা।']
['আকাশের দূরত্ব যে, চোখে তারে দূর বলে জানি,', 'মনে তারে দূর নাহি মানি।', 'কালের দূরত্ব সেও যত কেন হোক-না নিষ্ঠুর', 'তবু সে দুঃসহ নহে দূর।', 'আঁধারের দূরত্বই কাছে থেকে রচে ব্যবধান,', 'চেতনা আবিল করে, তার হাতে নাই পরিত্রাণ', 'শুধু এই মাত্র নয়--', 'সে-যে সৃষ্টি করে নিত্যভয়।', 'ছায়া দিয়ে রচি তুলে আঁকাবাঁকা দীর্ঘ উপছায়া,', 'জানারে অজানা করে--ঘেরে তারে অর্থহীনা মায়া।', 'পথ লুপ্ত করে দিয়ে যে পথের করে সে নির্দেশ', 'নাই তার শেষ।', 'সে পথ ভুলায়ে লয় দিনে দিনে দূর হতে দূরে', 'ধ্রুবতারাহীন অন্ধপুরে।', 'অগ্নিবীণা বিস্তারিয়া যে প্রলয় আনে মহাকাল,', 'চন্দ্রসূর্য লুপ্ত করে আবর্তে-ঘূর্ণিত জটাজাল,', 'দিব্য দীপ্তিচ্ছটায় সে সাজে,', 'বজ্রের ঝঞ্ঝনামন্দ্রে বক্ষে তার রুদ্রবীণা বাজে।', 'যে বিশ্বে বেদনা হানে তাহারি দাহনে করে তার', 'পবিত্র সৎকার।', 'জীর্ণ জগতের ভস্ম যুগান্তের প্রচণ্ড নিশ্বাসে', 'লুপ্ত হয় ঝঞ্ঝার বাতাসে।', 'অবশেষে তপস্বীর তপস্যাবহ্নির শিখা হতে', 'নবসৃষ্টি উঠে আসে নিরঞ্জন নবীন আলোতে।', 'দানব বিলুপ্তি আনে, আঁধারের পঙ্কিল বুদ্বুদে', 'নিখিলের সৃষ্টি দেয় মুদে;', 'কণ্ঠ দেয় রূদ্ধ করি, বাণী হতে ছিন্ন করে সুর,', 'ভাষা হতে অর্থ করে দূর;', 'উদয়দিগন্তমুখে চাপা দেয় ঘন কালো আঁখি,', 'প্রেমেরে সে ফেলে বাঁধি', 'সংশয়ের ডোরে;', 'ভক্তিপাত্র শূন্য করি শ্রদ্ধার অমৃত লয় হরে।', 'মূক অন্ধ মৃত্তিকার স্তর,', 'জগদ্দল শিলা দিয়ে রচে সেথা মুক্তির কবর।']
['শ্যামল প্রাণের উৎস হতে', 'অবারিত পুণ্যস্রোতে', 'ধৌত হয় এ বিশ্বধরণী', 'দিবসরজনী।', 'হে নগরী, আপনারে বঞ্চিত করেছ সেই স্নানে,', 'রচিয়াছ আবরণ কঠিন পাষাণে।', 'আছ নিত্য মলিন অশুচি,', 'তোমার ললাট হতে গেছে ঘুচি', 'প্রকৃতির স্বহস্তে লিখা', 'আশীর্বাদটিকা।', 'উষা দিব্যদীপ্তিহারা', 'তোমার দিগন্তে এসে। রজনীর তারা', 'তোমার আকাশদুষ্ট জাতিচ্যুত, নষ্ট মন্ত্র তার,', 'বিক্ষুব্ধ নিদ্রার', 'আলোড়নে ধ্যান তার অস্বচ্ছ আবিল,', 'হারালো সে মিল', 'পূজাগন্ধী নন্দনের পারিজাত-সাথে', 'শান্তিহীন রাতে।', 'হেথা সুন্দরের কোলে', 'স্বর্গের বীণার সুর ভ্রষ্ট হল বলে', 'উদ্ধত হয়েছে ঊর্ধ্বে বীভৎসের কোলাহল,', 'কৃত্রিমের কারাগারে বন্দীদল', 'গর্বভরে', 'শৃঙ্খলের পূজা করে।', 'দ্বেষ ঈর্ষা কুৎসার কলুষে', 'আলোহীন অন্তরের গুহাতলে হেথা রাগে পুষে', 'ইতরের অহংকার--', 'গোপন দংশন তার;', 'অশ্লীল তাহার ক্লিন্ন ভাষা', 'সৌজন্যসংযমনাশা।', 'দুর্গন্ধ পঙ্কের দিয়ে দাগা', 'মুখোশের অন্তরালে করে শ্লাঘা;', 'সুরঙ্গ খনন করে,', 'ব্যাপি দেয় নিন্দা ক্ষতি প্রতিবেশীদের ঘরে ঘরে;', 'এই নিয়ে হাটে বাটে বাঁকা কটাক্ষের', 'ব্যঙ্গভঙ্গি, চতুর বাক্যের', 'কুটিল উল্লাস,', 'ক্রূর পরিহাস।', 'এর চেয়ে আরণ্যক তীব্র হিংসা সেও', 'শতগুণে শ্রেয়।', 'ছদ্মবেশ-অপগত', 'শক্তির সরল তেজে সমুদ্যত দাবাগ্নির মতো', 'প্রচণ্ড নির্ঘোষ;', 'নির্মল তাহার রোষ,', 'তার নির্দয়তা', 'বীরত্বের মাহাত্ম্যে উন্নতা।', 'প্রাণশক্তি তার মাঝে', 'অক্ষুণ্ন বিরাজে।', 'স্বাস্থ্যহীন বীর্যহীন যে হীনতা ধ্বংসের বাহন', 'গর্তখোদা ক্রিমিগণ', 'তারি অনুচর,', 'অতি ক্ষুদ্র তাই তারা অতি ভয়ংকর;', 'অগোচরে আনে মহামারী,', 'শনির কলির দত্ত সর্বনাশ তারি।', 'মন মোর কেঁদে আজ উঠে জাগি', 'প্রবল মৃত্যুর লাগি।', 'রুদ্র, জটাবন্ধ হতে করো মুক্ত বিরাট প্লাবন,', 'নীচতার ক্লেদপঙ্ক করো রক্ষা ভীষণ! পাবন!', 'তাণ্ডবনৃত্যের ভরে', 'দুর্বলের যে গ্লানিরে চূর্ণ করো যুগে যুগান্তরে,', 'কাপুরুষ নির্জীবের সে নির্লজ্জ অপমানগুলি', 'বিলুপ্ত করিয়া দিক উৎক্ষিপ্ত তোমার পদধূলি।']
['শত শত লোক চলে', 'শত শত পথে।', 'তারি মাঝে কোথা কোন্ রথে', 'সে আসিছে যার আজি নব অভ্যুদয়।', 'দিক্লক্ষ্মী        গাহিল না জয়;', 'আজও রাজটিকা', 'ললাটে হল না তার লিখা।', 'নাই অস্ত্র, নাই সৈন্যদল,', 'অস্ফুট তাহার বাণী, কণ্ঠে নাহি বল।', 'সে কি নিজে জানে', 'আসিছে সে কী লাগিয়া,', 'আসে কোন্খানে!', 'যুগের প্রচ্ছন্ন আশা করিছে রচনা', 'তার অভ্যর্থনা', 'কোন্ ভবিষ্যতে--', 'কোন্ অলক্ষিত পথে', 'আসিতেছে অর্ঘ্যভার!', 'আকাশে ধ্বনিছে বারম্বার--', '"মুখ তোলো,', 'আবরণ খোলো', 'হে বিজয়ী, হে নির্ভীক,', 'হে মহাপথিক--', 'তোমার চরণক্ষেপ পথে পথে দিকে দিকে', 'মুক্তির সংকেতচিহ্ন', "যাক লিখে লিখে।'"]
['গান', 'আজি   বরষনমুখরিত', 'শ্রাবণরাতি।', 'স্মৃতিবেদনার মালা', 'একেলা গাঁথি।', 'আজি কোন্ ভুলে ভুলি', 'আঁধার ঘরেতে রাখি', 'দুয়ার খুলি--', 'মনে হয়, বুঝি আসিবে যে', 'মোর দুখরজনীর', 'মরমসাথি।', 'আসিছে সে ধারাজলে সুর লাগায়ে', 'নীপবনে পুলক জাগায়ে।', 'যদিও বা নাহি আসে', 'তবু বৃথা আশ্বাসে', 'মিলন-আসনখানি', 'রয়েছে পাতি।']
['রমাদেবীর মৃত্যু উপলক্ষে', 'ফাল্গুনের পূর্ণিমার আমন্ত্রণ পল্লবে পল্লবে', 'এখনই মুখর হল অধীর মর্মরকলরবে।', 'বৎসে, তুমি বৎসরে বৎসরে', 'সাড়া তারি দিতে মধুস্বরে,', 'আমাদের দূত হয়ে তোমার কণ্ঠের কলগান', 'উৎসবের পুষ্পাসনে বসন্তেরে করেছে আহ্বান।', 'নিষ্ঠুর শীতের দিনে গেলে তুমি রুগ্ণ তনু বয়ে', 'আমাদের সকলের উৎকণ্ঠিত আশীর্বাদ লয়ে।', 'আশা করেছিনু মনে মনে', 'নববসন্তের আগমনে', 'ফিরিয়া আসিবে যবে লবে আপনার চিরস্থান,', 'কাননলক্ষ্মীরে তুমি করিবে আনন্দ-অর্ঘ্যদান।', 'এবার দক্ষিণবায়ু দুঃখের নিশ্বাস এল বহে;', 'তুমি তো এলে না ফিরে; এ আশ্রম তোমার বিরহে', 'বীথিকার ছায়ার আলোকে', 'সুগভীর পরিব্যাপ্ত শোকে', 'কহিছে নির্বাকবাণী বৈরাগকরণ ক্লান্ত সুরে,', 'তাহারি রণনধ্বনি প্রান্তরে বাজিছে দূরে দূরে।', 'শিশুকাল হতে হেথা সুখে-দুঃখে-ভরা দিন-রাত', 'করেছে তোমার প্রাণে বিচিত্র বর্ণের রেখাপাত।', 'কাশের মঞ্জরী-শুভ্র দিশা,', 'নিস্তব্ধ মালতী-ঝরা নিশা,', 'প্রশান্ত শিউলি-ফোটা প্রভাত শিশিরে-ছলোছলো,', 'দিগন্ত-চমক-দেওয়া সূর্যাস্তের রশ্মি জ্বলোজ্বলো।', 'এখনো তেমনি হেথা আসিবে দিনের পর দিন,', 'তবুও সে আজ হতে চিরকাল রবে তুমি-হীন।', 'বসে আমাদের মাঝখানে', 'কভু যে তোমার গানে গানে', 'ভরিবে না সুখসন্ধ্যা, মনে হয়, অসম্ভব অতি--', 'বর্ষে বর্ষে দিনে দিনে প্রমাণ করিবে সেই ক্ষতি।', 'বারে বারে নিতে তুমি গীতিস্রোতে কবি-আশীর্বাণী,', 'তাহারে আপন পাত্রে প্রণামে ফিরায়ে দিতে আনি।', 'জীবনের দেওয়া-নেওয়া সেই', 'ঘুচিল অন্তিম নিমেষেই--', 'স্নেহোজ্জ্বল কল্যাণের সে সম্বন্ধ তোমার আমার', 'গানের নির্মাল্য-সাথে নিয়ে গেলে মরণের পার।', 'হায় হায়, এত প্রিয়, এতই দুর্লভ যে সঞ্চয়', 'একদিনে অকস্মাৎ তারও যে ঘটিতে পারে লয়!', 'হে অসীম, তব বক্ষোমাঝে', 'তার ব্যথা কিছুই না বাজে,', 'সৃষ্টির নেপথ্যে সেও আছে তব দৃষ্টির ছায়ায়--', 'স্তব্ধবীণা রঙ্গগৃহে মোরা বৃথা করি "হায় হায়\'।', 'হে বৎসে, যা দিয়েছিলে আমাদের আনন্দভাণ্ডারে', 'তারি স্মৃতিরূপে তুমি বিরাজ করিবে চারিধারে।', 'আমাদের আশ্রম-উৎসব', 'যখনই জাগাবে গীতরব', 'তখনই তাহার মাঝে অশ্রুত তোমার কণ্ঠস্বর', 'অশ্রুর আভাস দিয়ে অভিষিক্ত করিবে অন্তর।']
['গান', 'জানি জানি, তুমি এসেছ এ পথে', 'মনের ভুলে।', 'তাই হোক তবে, তাই হোক, দ্বার', 'দিলেম খুলে।', 'এসেছ তুমি তো বিনা আভরণে,', 'মুখর নূপুর বাজে না চরণে,', 'তাই হোক তবে, তাই হোক, এসো', 'সহজ মনে।', 'ওই তো মালতী ঝরে পড়ে যায়', 'মোর আঙিনায়', 'শিথিল কবরী সাজাতে তোমার', 'লও-না তুলে।', 'নাহয় সহসা এসেছ এ পথে', 'মনের ভুলে।', 'কোনো আয়োজন নাই একেবারে,', 'সুর বাঁধা নাই এ বীণার তারে,', 'তাই হোক তবে, এসো হৃদয়ের', 'মৌনপারে।', 'ঝর ঝর বারি ঝরে বনমাঝে,', 'আমারি মনের সুর ওই বাজে,', 'উতলা হাওয়ার তালে তালে মন', 'উঠিছে দুলে।', 'নাহয় সহসা এসেছ এ পথে', 'মনের ভুলে।']
['রূপহীন, বর্ণহীন, চিরস্তব্ধ, নাই শব্দ সুর,', 'মহাতৃষ্ণা মরুতলে মেলিয়াছে আসন মৃত্যুর;', 'সে মহানৈঃশব্দ-মাঝে বেজে ওঠে মানবের বাণী', '"বাধা নাহি মানি\'।', 'আস্ফালিছে লক্ষ লোল ফেনজিহ্বা নিষ্ঠুর নীলিমা--', 'তরঙ্গতাণ্ডবী মৃত্যু, কোথা তার নাহি হেরি সীমা;', 'সে রুদ্র সমুদ্রতটে ধ্বনিতেছে মানবের বাণী', '"বাধা নাহি মানি\'।', 'আদিতম যুগ হতে অন্তহীন অন্ধকার পথে', 'আবর্তিছে বহ্নিচক্র কোটি কোটি নক্ষত্রের রথে;', 'দুর্গম রহস্য ভেদি সেথা উঠে মানবের বাণী', '"বাধা নাহি মানি\'।', 'অণুতম অণুকণা আকাশে আকাশে নিত্যকাল', 'বর্ষিয়া বিদ্যুৎবিন্দু রচিছে রূপের ইন্দ্রজাল;', 'নিরুদ্ধ প্রবেশদ্বারে উঠে সেথা মানবের বাণী', '"বাধা নাহি মানি\'।', 'চিত্তের গহনে যেথা দুরন্ত কামনা লোভ ক্রোধ', 'আত্মঘাতী মত্ততায় করিছে মুক্তির দ্বার রোধ', 'অন্ধতার অন্ধকারে উঠে সেথা মানবের বাণী', '"বাধা নাহি মানি\'।']
['গান', 'কী বেদনা মোর জানো সে কি তুমি, জানো,', 'ওগো মিতা মোর, অনেক দূরের মিতা--', 'আজি এ নিবিড় তিমিরযামিনী', 'বিদ্যুৎ-সচকিতা।', 'বাদল বাতাস ব্যেপে', 'হৃদয় উঠিছে কেঁপে,', 'ওগো, সে কি তুমি জানো!', 'উৎসুক এই দুখজাগরণ,', 'এ কি হবে হায় বৃথা!', 'ওগো মিতা মোর, অনেক দূরের মিতা,', 'আমার ভবনদ্বারে', 'রোপণ করিলে যারে', 'সজল হাওয়ার করুণ পরশে', 'সে মালতী বিকশিতা--', 'ওগো, সে কি তুমি জানো।', 'তুমি যার সুর দিয়েছিলে বাঁধি', 'মোর কোলে আজ উঠিছে সে কাঁদি,', 'ওগো, সে কি তুমি জানো!', 'সেই যে তোমার বীণা সেকি বিস্মৃতা,', 'ওগো মিতা, মোর অনেক দূরের মিতা!']
['অবকাশ ঘোরতর অল্প,', 'অতএব কবে লিখি গল্প!', 'সময়টা বিনা কাজে ন্যস্ত,', 'তা নিয়েই সর্বদা ব্যস্ত।', 'তাই ছেড়ে দিতে হল শেষটা', 'কলমের ব্যবহার-চেষ্টা।', 'সারাবেলা চেয়ে থাকি শূন্যে,', 'বুঝি গতজন্মের পুণ্যে', 'পায় মোর উদাসীন চিত্ত', 'রূপে রূপে অরূপের বিত্ত।', 'নাই তার সঞ্চয়তৃষ্ণা,', 'নষ্ট করাতে তার নিষ্ঠা।', 'মৌমাছি-স্বভাবটা পায় নাই,', 'ভবিষ্যতের কোনো দায় নাই।', 'ভ্রমর যেমন মধু নিচ্ছে', 'যখন যেমন তার ইচ্ছে।', 'অকিঞ্চনের মতো কুঞ্জে', 'নিত্য আলসরস ভুঞ্জে।', 'মৌচাক রচে না কী জন্যে--', 'ব্যর্থ বলিয়া তারে অন্যে', 'গাল দিক, খেদ নাই তা নিয়ে।', 'জীবনটা চলেছে সে বানিয়ে', 'আলোতে বাতাসে আর গন্ধে', 'আপন পাখা-নাড়ার ছন্দে।', 'জগতের উপকার করতে', 'চায় না সে প্রাণপণে মরতে,', 'কিম্বা সে নিজের শ্রীবৃদ্ধির', 'টিকি দেখিল না আজও সিদ্ধির।', 'কভু যার পায় নাই তত্ত্ব', 'তারি গুণগান নিয়ে মত্ত।', 'যাহা-কিছু হয় নাই পষ্ট,', 'যা দিয়েছে না-পাওয়ার কষ্ট,', 'যা রয়েছে অভ্যাসের বস্তু,', 'তারেই সে বলিয়াছে "অস্তু\'', 'যাহা নহে গণনায় গণ্য', 'তারি রসে হয়েছে সে ধন্য।', 'তবে কেন চাও তারে আনতে', 'পাব্লিশরের চক্রান্তে।', 'যে রবি চলেছে আজ অস্তে', 'দেবে সমালোচকের হস্তে?', 'বসে আছি, প্রলয়ের পথ-কার', 'কবে করিবেন তার সৎকার।', 'নিশীথিনী নেবে তারে বাহুতে,', 'তার আগে খাবে কেন রাহুতে?', 'কলমটা তবে আজ তোলা থাক্,', 'স্তুতিনিন্দার দোলে দোলা থাক্।', 'আজি শুধু ধরণীর স্পর্শ', 'এনে দিক অন্তিম হর্ষ।', 'বোবা তরুলতিকার বাক্য', 'দিক তারে অসীমের সাক্ষ্য।']
['গান', 'মনে হল যেন পেরিয়ে এলেম', 'অন্তবিহীন পথ', 'আসিতে তোমার দ্বারে,', 'মরুতীর হতে সুধাশ্যামলিম পারে।', 'পথ হতে আমি গাঁথিয়া এনেছি', 'সিক্ত যূথীর মালা', 'সকরুণ নিবেদনের গন্ধ-ঢালা,', 'লজ্জা দিয়ো না তারে।', 'সজল মেঘের ছায়া ঘনাইছে', 'বনে বনে,', 'পথ-হারানোর বাজিছে বেদনা', 'সমীরণে।', 'দূর হতে আমি দেখেছি তোমার', 'ওই বাতায়নতলে', 'নিভৃতে প্রদীপ জ্বলে--', 'আমার এ আঁখি উৎসুক পাখি', 'ঝড়ের অন্ধকারে।']
['আরবার কোলে এল শরতের', 'শুভ্র দেবশিশু, মরতের', 'সবুজ কুটীরে। আরবার বুঝিতেছি মনে--', 'বৈকুণ্ঠের সুর যবে বেজে ওঠে মর্তের গগনে', 'মাটির বাঁশিতে, চিরন্তন রচে খেলাঘর', "অনিত্যের প্রাঙ্গণের 'পর,", 'তখন সে সম্মিলিত লীলারস তারি', 'ভরে নিই যতটুকু পারি', 'আমার বাণীর পাত্রে, ছন্দের আনন্দে তারে', 'বহে নিই চেতনার শেষ পারে,', 'বাক্য আর বাক্যহীন', 'সত্যে আর স্বপ্নে হয় লীন।', 'দ্যুলোকে ভূলোকে মিলে শ্যামলে সোনায়', 'মন্ত্র রেখে দিয়ে গেছে বর্ষে বর্ষে আঁখির কোণায়।', 'তাই প্রিয়মুখে', 'চক্ষু যে পরশটুকু পায়, তার দুঃখে সুখে', 'লাগে সুধা, লাগে সুর;', 'তার মাঝে সে রহস্য সুমধুর', 'অনুভব করি', 'যাহা সুগভীর আছে ভরি', 'কচি ধানখেতে--', 'রিক্ত প্রান্তরের শেষে অরণ্যের নীলিম সংকেতে,', 'আমলকীপল্লবের পেলব উল্লাসে,', 'মঞ্জরিত কাশে,', 'অপরাহ্নকাল', 'তুলিয়া গেরুয়াবর্ণ পাল', 'পাণ্ডুপীত বালুতট বেয়ে বেয়ে', 'যায় ধেয়ে', 'তন্বী তরী গতির বিদ্যুতে', 'হেলে পড়ে যে রহস্য সে ভঙ্গিটুকুতে,', 'চটুল দোয়েল পাখি সবুজেতে চমক ঘটায়', 'কালো আর সাদার ছটায়', 'অকস্মাৎ ধায় দ্রুত শিরীষের উচ্চ শাখা-পানে', 'চকিত সে ওড়াটিতে যে রহস্য বিজড়িত গানে।', 'হে প্রেয়সী, এ জীবনে', 'তোমারে হেরিয়াছিনু যে নয়নে', 'সে নহে কেবলমাত্র দেখার ইন্দ্রিয়,', 'সেখানে জ্বেলেছে দীপ বিশ্বের অন্তরতম প্রিয়।', 'আঁখিতারা সুন্দরের পরশমণির মায়া-ভরা,', 'দৃষ্টি মোর সে তো সৃষ্টি-করা।', 'তোমার যে সত্তাখানি প্রকাশিলে মোর বেদনায়', 'কিছু জানা কিছু না-জানায়,', 'যারে লয়ে আলো আর মাটিতে মিতালি,', 'আমার ছন্দের ডালি', 'উৎসর্গ করেছি তারে বারে বারে--', 'সেই উপহারে', 'পেয়েছে আপন অর্ঘ্য ধরণীর সকল সুন্দর।', 'আমার অন্তর', 'রচিয়াছে নিভৃত কুলায়', 'স্বর্গের-সোহাগে-ধন্য পবিত্র ধুলায়।']
['জয় করেছিনু মন তাহা বুঝে নাই,', 'চলে গেনু তাই', 'নতশিরে।', 'মনে ক্ষীণ আশা ছিল ডাকিবে সে ফিরে।', 'মানিল না হার,', 'আমারে করিল অস্বীকার।', 'বাহিরে রহিনু খাড়া', 'কিছুকাল, না পেলেম সাড়া।', 'তোরণদ্বারের কাছে', 'চাঁপাগাছে', 'দক্ষিণে বাতাস থরথরি', 'অন্ধকারে পাতাগুলি উঠিল মর্মরি।', 'দাঁড়ালেম পথপাশে,', 'ঊর্ধ্বে বাতায়ন-পানে তাকালেম ব্যর্থ কী আশ্বাসে।', 'দেখিনু নিবানো বাতি--', 'আত্মগুপ্ত অহংকৃত রাতি', 'কক্ষ হতে পথিকেরে হানিছে ভ্রূকুটি।', 'এ কথা ভাবি নি মনে, অন্ধকারে ভূমিতলে লুটি', 'হয়তো সে করিতেছে খান্ খান্', 'তীব্রঘাতে আপনার অভিমান।', 'দূর হতে দূরে গেনু সরে', 'প্রত্যাখ্যানলাঞ্ছনার বোঝা বক্ষে ধরে।', 'চরের বালুকা ঠেকা', 'পরিত্যক্ত তরীসম রহিল সে একা।', 'আশ্বিনের ভোরবেলা চেয়ে দেখি পথে যেতে যেতে', 'ক্ষীণ কুয়াশায় ঢাকা কচিধানখেতে', 'দাঁড়িয়ে রয়েছে বক,', 'দিগন্তে মেঘের গুচ্ছে দুলিয়াছে উষার অলক।', 'সহসা উঠিল বলি হৃদয় আমার,', 'দেখিলাম যাহা দেখিবার', 'নির্মল আলোকে', 'মোহমুক্ত চোখে।', 'কামনার যে পিঞ্জরে শান্তিহীন', 'অবরুদ্ধ ছিনু এতদিন', 'নিষ্ঠুর আঘাতে তার', 'ভেঙে গেছে দ্বার--', 'নিরন্তর আকাঙক্ষার এসেছি বাহিরে', 'সীমাহীন বৈরাগ্যের তীরে।', 'আপনারে শীর্ণ করি', 'দিবসশর্বরী', 'ছিনু জাগি', 'মুষ্টিভিক্ষা লাগি।', 'উন্মুক্ত বাতাসে', 'খাঁচার পাখির গান ছাড়া আজি পেয়েছে আকাশে।', 'সহসা দেখিনু প্রাতে', 'যে আমারে মুক্তি দিল আপনার হাতে', 'সে আজও রয়েছে পড়ি', 'আমারি সে ভেঙে-পড়া পিঞ্জর আঁকড়ি।']
['দুঃখী তুমি একা,', 'যেতে যেতে কটাক্ষেতে পেলে দেখা--', 'হোথা দুটি নরনারী নববসন্তের কুঞ্জবনে', 'দক্ষিণ পবনে।', 'বুঝি মনে হল, যেন চারি ধার', 'সঙ্গীহীন তোমারেই দিতেছে ধিক্কার।', 'মনে হল, রোমাঞ্চিত অরণ্যের কিশলয়', 'এ তোমার নয়।', 'ঘনপুঞ্জ অশোকমঞ্জরী', 'বাতাসের অন্দোলনে ঝরি ঝরি', 'প্রহরে প্রহরে', 'যে নৃত্যের তরে', 'বিছাইছে আস্তরণ বনবীথিময়,', 'সে তোমার নয়।', 'ফাল্গুনের এই ছন্দ, এই গান,', 'এই মাধুর্যের দান,', 'যুগে যুগান্তরে', 'শুধু মধুরের তরে', 'কমলার আশীর্বাদ করিছ সঞ্চয়,', 'সে তোমার নয়।', 'অপর্যাপ্ত ঐশ্বর্যের মাঝখান দিয়া', 'অকিঞ্চনহিয়া', 'চলিয়াছ দিনরাতি,', 'নাই সাথি,', 'পাথেয় সম্বল নাই প্রাণে,', 'শুধু কানে', 'চারি দিক হতে সবে কয়--', '"এ তোমার নয়\'।', 'তবু মনে রেখো, হে পথিক,', 'দুর্ভাগ্য তোমার চেয়ে অনেক অধিক', 'আছে ভবে।', 'দুই জনে পাশাপাশি যবে', 'রহে একা তার চেয়ে একা কিছু নাই এ ভুবনে।', 'দুজনার অসংলগ্ন মনে', 'ছিদ্রময় যৌবনের তরী', 'অশ্রুর তরঙ্গে ওঠে ভরি--', 'বসন্তের রসরাশি সেও হয় দারুণ দুর্বহ,', 'যুগলের নিঃসঙ্গতা নিষ্ঠুর বিরহ।', 'তুমি একা, রিক্ত তব চিত্তাকাশে কোনো বিঘ্ন নাই;', 'সেথা পায় ঠাঁই', 'পান্থ মেঘদল--', 'লয়ে রবিরশ্মি লয়ে অশ্রুজল', 'ক্ষণিকের স্বপ্নস্বর্গ করিয়া রচনা', 'অস্তসমুদ্রের পারে ভেসে তারা যায় অন্যমনা।', 'চেয়ে দেখো, দোঁহে যারা হোথা আছে', 'কাছে-কাছে', 'তবু যাহাদের মাঝে', 'অন্তহীন বিচ্ছেদ বিরাজে--', 'কুসুমিত এ বসন্ত, এ আকাশ, এই বন,', 'খাঁচার মতন', 'রুদ্ধদ্বার, নাহি কহে কথা--', 'তারাও ওদের কাছে হারালো অপূর্ব অসীমতা।', 'দুজনের জীবনের মিলিত অঞ্জলি,', 'তাহারি শিথিল ফাঁকে দুজনের বিশ্ব পড়ে গলি।']
['আমি এ পথের ধারে', 'একা রই--', 'যেতে যেতে যাহা-কিছু ফেলে রেখে গেছ মোর দ্বারে', 'মূল্য তার হোক-না যতই', 'তাহে মোর দেনা', 'পরিশোধ কখনো হবে না।', "দেব ব'লে যাহা কভু দেওয়া নাহি যায়,", 'চেয়ে যাহা কেহ নাহি পায়,', 'যে ধনের ভাণ্ডারের চাবি আছে', 'অন্তর্যামী কোন্ গুপ্ত দেবতার কাছে', 'কেহ নাহি জানে--', 'আগন্তুক, অকস্মাৎ সে দুর্লভ দানে', 'ভরিল তোমার হাত অন্যমনে পথে যাতায়াতে।', 'পড়ে ছিল গাছের তলাতে', 'দৈবাৎ বাতাসে ফল,', 'ক্ষুধার সম্বল।', 'অযাচিত সে সুযোগে খুশি হয়ে একটুকু হেসো;', 'তার বেশি দিতে যদি এসো,', 'তবে জেনো মূল্য নেই', 'মূল্য তার নেই।', 'দূরে যাও, ভুলে যাও ভালো সেও--', 'তাহারে কোরো না হেয়', 'দানস্বীকারের ছলে', 'দাতার উদ্দেশে কিছু রেখে ধূলিতলে।']
['একদা বসন্তে মোর বনশাখে যবে', 'মুকুলে পল্লবে', 'উদ্বারিত আনন্দের আমন্ত্রণ', 'গন্ধে বর্ণে দিল ব্যাপি ফাল্গুনের পবন গগন,', 'সেদিন এসেছে যারা বীথিকায়--', 'কেহ এল কুণ্ঠিত দ্বিধায়;', 'চটুল চরণ কারো তৃণে তৃণে বাঁকিয়া বাঁকিয়া', 'নির্দয় দলনচিহ্ন গিয়েছে আঁকিয়া', 'অসংকোচ নূপুরঝংকারে,', 'কটাক্ষের খরধারে', 'উচ্চহাস্য করেছে শাণিত;', 'কেহ বা করেছে ম্লান অমানিত', 'অকারণ সংশয়েতে আপনারে', 'অবগুণ্ঠনের অন্ধকারে;', 'কেহ তারা নিয়েছিল তুলি', 'গোপনে ছায়ায় ফিরি তরুতলে ঝরা ফুলগুলি;', 'কেহ ছিন্ন করি', 'তুলেছিল মাধবীমঞ্জরী,', 'কিছু তার পথে পথে ফেলেছে ছড়ায়ে,', 'কিছু তার বেণীতে জড়ায়ে', 'অন্যমনে গেছে চলে গুন্গুন্ গানে।', 'আজি এ ঋতুর অবসানে', 'ছায়াঘন বীথি মোর নিস্তব্ধ নির্জন;', 'মৌমাছির মধু-আহরণ', 'হল সারা;', 'সমীরণ গন্ধহারা', 'তৃণে তৃণে ফেলিছে নিশ্বাস।', 'পাতার আড়াল ভরি একে একে পেতেছে প্রকাশ', 'অচঞ্চল ফলগুচ্ছ যত,', 'শাখা অবনত।', 'নিয়ে সাজি', 'কোথা তারা গেল আজি--', 'গোধূলি ছায়াতে হল লীন', 'যারা এসেছিল একদিন', 'কলরবে কান্না ও হাসিতে', 'দিতে আর নিতে।', 'আজি লয়ে মোর দানভার', 'ভরিয়াছি নিভৃত অন্তর আপনার--', 'অপ্রগল্ভ গূঢ় সার্থকতা', 'নাহি জানে কথা।', 'নিশীথ যেমন স্তব্ধ নিষুপ্ত ভুবনে', 'আপনার মনে', 'আপনার তারাগুলি', 'কোন্ বিরাটের পায়ে ধরিয়াছে তুলি', 'নাহি জানে আপনি সে--', 'সুদূর প্রভাত-পানে চাহিয়া রয়েছে নির্নিমেষে।']
['প্রভু,', 'সৃষ্টিতে তব আনন্দ আছে', 'মমত্ব নাই তবু,', 'ভাঙায় গড়ায় সমান তোমার লীলা।', 'তব নির্ঝরধারা', 'যে বারতা বহি সাগরের পানে', 'চলেছে আত্মহারা', 'প্রতিবাদ তারি করিছে তোমার শিলা।', 'দোঁহার এ দুই বাণী,', 'ওগো উদাসীন, আপনার মনে', 'সমান নিতেছ মানি--', 'সকল বিরোধ তাই তো তোমায়', 'চরমে হারায় বাণী।', 'বর্তমানের ছবি', 'দেখি যবে, দেখি, নাচে তার বুকে', 'ভৈরব ভৈরবী।', 'তুমি কী দেখিছ তুমিই তা জানো', 'নিত্যকালের কবি--', 'কোন্ কালিমায় সমুদ্রকূলে', 'উদয়াচলের রবি।', 'যুঝিছে মন্দ ভালো।', 'তোমার অসীম দৃষ্টিক্ষেত্রে', 'কালো সে রয় না কালো।', 'অঙ্গার সে তো তোমার চক্ষে', 'ছদ্মবেশের আলো।', 'দুঃখ লজ্জা ভয়', 'ব্যাপিয়া চলেছে উগ্র যাতনা', 'মানববিশ্বময়;', 'সেই বেদনায় লভিছে জন্ম', 'বীরের বিপুল জয়।', 'হে কঠোর, তুমি সম্মান দাও,', 'দাও না তো প্রশ্রয়।', 'তপ্ত পাত্র ভরি', 'প্রসাদ তোমার রুদ্র জ্বালায়', 'দিয়েছ অগ্রসরি--', 'যে আছে দীপ্ত তেজের পিপাসু', 'নিক তাহা পান করি।', 'নিঠুর পীড়নে যাঁর', 'তন্দ্রাবিহীন কঠিন দণ্ডে', 'মথিছে অন্ধকার,', 'তুলিছ আলোড়ি অমৃতজ্যোতি,', 'তাঁহারে নমস্কার।']
['আকাশ আজিকে নির্মলতম নীল,', 'উজ্জ্বল আজি চাঁপার বরন আলো;', 'সবুজে সোনায় ভূলোকে দ্যুলোকে মিল', 'দূরে-চাওয়া মোর নয়নে লেগেছে ভালো।', "ঘাসে ঝ'রে-পড়া শিউলির সৌরভে", 'মন-কেমনের বেদনা বাতাসে লাগে।', 'মালতীবিতানে শালিকের কলরবে', 'কাজ-ছাড়া-পাওয়া ছুটির আভাস জাগে।', 'এমনি শরতে ছেলেবেলাকার দেশে', 'রূপকথাটির নবীন রাজার ছেলে', 'বাহিরে ছুটিতে কী জানি কী উদ্দেশে', 'এ পারের চিরপরিচিত ঘর ফেলে।', 'আজি মোর মনে সে রূপকথার মায়া', 'ঘনায়ে উঠিছে চাহিয়া আকাশ-পানে;', 'তেপান্তরের সুদূর আলোকছায়া', 'ছড়ায়ে পড়িল ঘরছাড়া মোর প্রাণে।', 'মন বলে, "ওগো অজানা বন্ধু, তব', 'সন্ধানে আমি সমুদ্রে দিব পাড়ি।', 'ব্যথিত হৃদয়ে পরশরতন লব', 'চিরসঞ্চিত দৈন্যের বোঝা ছাড়ি।', 'দিন গেছে মোর, বৃথা বয়ে গেছে রাতি,', 'বসন্ত গেছে দ্বারে দিয়ে মিছে নাড়া;', 'খুঁজে পাই নাই শূন্য ঘরের সাথি--', 'বকুলগন্ধে দিয়েছিল বুঝি সাড়া।', 'আজি আশ্বিনে প্রিয়-ইঙ্গিত-সম', 'নেমে আসে বাণী করুণকিরণ-ঢালা--', 'চিরজীবনের হারানো বন্ধু মম,', "এবার এসেছে তোমারে খোঁজার পালা।'"]
['কী আশা নিয়ে এসেছ হেথা উৎসবের দল।', 'অশোকতরুতল', 'অতিথি লাগি রাখে নি আয়োজন।', 'হায় সে নির্ধন', 'শুকানো গাছে আকাশে শাখা তুলি', 'কাঙালসম মেলেছে অঙ্গুলি;', 'সুরসভার অপ্সরার চরণঘাত মাগি', 'রয়েছে বৃথা জাগি।', 'আরেকদিন এসেছ যবে সেদিন ফুলে ফুলে', 'যৌবনের তুফান দিল তুলে।', 'দখিনবায়ে তরুণ ফাল্গুনে', 'শ্যামল বনবল্লভের পায়ের ধ্বনি শুনে', 'পল্লবের আসন দিল পাতি;', 'মর্মরিত প্রলাপবাণী কহিল সারারাতি।', 'যেয়ো না ফিরে, একটু তবু রোসো,', 'নিভৃত তার প্রাঙ্গণেতে এসেছ যদি-- বোসো।', 'ব্যাকুলতার নীরব আবেদনে', 'যে দিন গেছে সে দিনখানি জাগায়ে তোলো মনে।', 'যে দান মৃদু হেসে', 'কিশোর করে নিয়েছ তুলি, পরেছ কালো কেশে,', 'তাহারি ছবি স্মরিয়ো মোর শুকানো-শাখা-আগে', 'প্রভাতবেলা নবীনারুণরাগে।', 'সেদিনকার গানের থেকে চয়ন করি কথা', 'ভরিয়া তোলো আজি এ নীরবতা।']
['দেবতা মানবলোকে ধরা দিতে চায়', 'মানবের অনিত্য লীলায়।', 'মাঝে মাঝে দেখি তাই--', 'আমি যেন নাই,', 'ঝংকৃত বীণার তন্তুসম দেহখানা', 'হয় যেন অদৃশ্য অজানা;', 'আকাশের অতিদূর সূক্ষ্ম নীলিমায়', 'সংগীতে হারায়ে যায়;', 'নিবিড় আনন্দরূপে', 'পল্লবের স্তূপে', 'আমলকীবীথিকার গাছে গাছে', 'ব্যাপ্ত হয় শরতের আলোকের নাচে।', 'প্রেয়সীর প্রেমে', 'প্রত্যহের ধূলি-আবরণ যায় নেমে', 'দৃষ্টি হতে, শ্রুতি হতে;', 'স্বর্গসুধাস্রোতে', 'ধৌত হয় নিখিলগগন--', 'যাহা দেখি যাহা শুনি তাহা যে একান্ত অতুলন', 'মর্তের অমৃতরসে দেবতার রুচি', 'পাই যেন আপনাতে, সীমা হতে সীমা যায় ঘুচি।', 'দেবসেনাপতি', 'নিয়ে আসে আপনার দিব্যজ্যোতি', 'যখন মরণপণে হানি অমঙ্গল।', 'ত্যাগের বিপুল বল', 'কোথা হতে বক্ষে আসে;', 'অনায়াসে', 'দাঁড়াই উপেক্ষা করি প্রচণ্ড অন্যায়ে', 'অকুণ্ঠিত সর্বস্বের ব্যয়ে।', 'তখন মৃত্যুর বক্ষ হতে', 'দেবতা বাহিরি আসে অমৃত-আলোতে;', 'তখন তাহার পরিচয়', 'মর্তলোকে অমর্তেরে করি তোলে অক্ষুণ্ন অক্ষয়।']
['বহি লয়ে অতীতের সকল বেদনা,', 'ক্লান্তি লয়ে, গ্লানি লয়ে, লয়ে মুহূর্তের আবর্জনা,', 'লয়ে প্রীতি,', 'লয়ে সুখস্মৃতি,', 'আলিঙ্গন ধীরে ধীরে শিথিল করিয়া', 'এই দেহ যেতেছে সরিয়া', 'মোর কাছ হতে।', 'সেই রিক্ত অবকাশ যে আলোতে', 'পূর্ণ হয়ে আসে', 'অনাসক্ত আনন্দ-উদ্ভাসে', 'নির্মল পরশ তার', 'খুলি দিল গত রজনীর দ্বার।', 'নবজীবনের রেখা', 'আলোরূপে প্রথম দিতেছে দেখা;', 'কোনো চিহ্ন পড়ে নাই তাহে,', 'কোনো ভার; ভাসিতেছে সত্তার প্রবাহে', 'সৃষ্টির আদিমতারা-সম', 'এ চৈতন্য মম।', 'ক্ষোভ তার নাই দুঃখে সুখে;', 'যাত্রার আরম্ভ তার নাহি জানি কোন্ লক্ষ্যমুখে।', 'পিছনের ডাক', 'আসিতেছে শীর্ণ হয়ে; সম্মুখেতে নিস্তব্ধ নির্বাক্', 'ভবিষ্যৎ জ্যোতির্ময়', 'অশোক অভয়,', 'স্বাক্ষর লিখিল তাহে সূর্য অস্তগামী।', 'যে মন্ত্র উদাত্ত সুরে উঠে শূন্যে সেই মন্ত্র--"আমি\'।']
['দেহে মনে সুপ্তি যবে করে ভর', 'সহসা চৈতন্যলোকে আনে কল্পান্তর,', 'জাগ্রত জগৎ চলে যায়', 'মিথ্যার কোঠায়।', 'তখন নিদ্রার শূন্য ভরি', 'স্বপ্নসৃষ্টি শুরু হয়, ধ্রুব সত্য তারে মনে করি।', 'সেও ভেঙে যায় যবে', 'পুনর্বার জেগে উঠি অন্য এক ভবে;', 'তখনি তাহারে সত্য বলি,', 'নিশ্চিত স্বপ্নের রূপ অনিশ্চিতে কোথা যায় চলি।', 'তাই ভাবি মনে', 'যদি এ জীবন মোর গাঁথা থাকে মায়ার স্বপনে,', 'মৃত্যুর আঘাতে জেগে উঠে', 'অজিকার এ জগৎ অকস্মাৎ যায় টুটে,', 'সব-কিছু অন্য-এক অর্থে দেখি--', 'চিত্ত মোর চমকিয়া সত্য বলি তারে জানিবে কি?', 'সহসা কি উদিবে স্মরণে', 'ইহাই জাগ্রত সত্য অন্যকালে ছিল তার মনে?']
['পক্ষে বহিয়া অসীম কালের বার্তা', 'যুগে যুগে চলে অনাদি জ্যোতির যাত্রা', 'কালের রাত্রি ভেদি', 'অব্যক্তের কুজ্ঝটিজাল ছেদি', 'পথে পথে রচি আলিম্পনের লেখা।', 'পাখার কাঁপনে গগনে গগনে', 'উজ্জ্বলি উঠে দিক্প্রাঙ্গণে', 'অগ্নিচক্ররেখা।', 'অস্তিত্বের গহনতত্ত্ব ছিল মূক বাণীহীন--', 'অবশেষে একদিন', 'যুগান্তরের প্রদোষ-আঁধারে', 'শূন্যপাথারে', 'মানবাত্মার প্রকাশ উঠিল ফুটি।', 'মহাদুঃখের মহানন্দের', 'সংঘাত লাগি চিরদ্বন্দ্বের', 'চিৎপদ্মের আবরণ গেল টুটি।', 'শতদলে দিল দেখা', 'অসীমের পানে মেলিয়া নয়ন', 'দাঁড়ায়ে রয়েছে একা', 'প্রথম পরম বাণী', 'বীণা হাতে বীণাপাণি।']
['বেলকুঁড়ি-গাঁথা মালা', 'দিয়েছিনু হাতে,', 'সে মালা কি ফুটেছিল রাতে?', 'দিনান্তের ম্লান মৌনখানি', 'নির্জন আঁধারে সে কি ভরেছিল বাণী?', 'অবসন্ন গোধূলির পাণ্ডু নীলিমায়', 'লিখে গেল দিগন্তসীমায়', 'অস্তসূর্য--স্বর্ণাক্ষরধারা।', 'রাত্রি কি উত্তরে তারি রচেছিল তারা?', 'পথিক বাজায়ে গেল পথে-চলা বাঁশি,', 'ঘরে সে কি উঠেছে উচ্ছ্বাসি?', 'কোণে কোণে ফিরিছে কোথায়', 'দূরের বেদনখানি ঘরের ব্যথায়!']
['একাত্তরটি প্রদীপ-শিখা', 'নিবল আয়ুর দেয়ালিতে,', 'শমের সময় হল কবি', 'এবার পালা-শেষের গীতে।', 'গুণ টেনে তোর বয়েস চলে,', 'পায়ে পায়ে এগিয়ে আনে', 'তরঙ্গহীন কূল-হারানো', 'মানস-সরোবরের পানে।', 'অরূপ-কমল-বনে সেথায়', 'স্তব্ধবাণীর বীণাপাণি--', 'এত দিনের প্রাণের বাঁশি', 'চরণে তাঁর দাও রে আনি।', 'ছন্দে কভু পতন ছিল,', 'সুখে স্খলন ক্ষণে ক্ষণে,', 'সেই অপরাধ করুণ হাতে', 'ধৌত হবে বিস্মরণে।', 'দৈবে যে গান গ্লানিবিহীন', 'ফুলের মতো উঠল ফুটে', "আপন ব'লে নেবেন তাহাই", 'প্রসন্ন তাঁর স্মৃতিপুটে।', 'অসীম নীরবতার মাঝে', 'সার্থক তোর বাণী যত', 'অন্ধকারের বেদীর তলায়', 'রইল সন্ধ্যাতারার মতো।', 'যৌবন তোর হয় নি ক্লান্ত', 'এই জীবনের কুঞ্জবনে--', 'আজ যদি তার পাপড়িগুলি', 'খসে শীতের সমীরণে।', 'দিনান্তে সে শান্তিভরা', 'ফলের মতো উঠুক ফলি,', 'অতন্দ্রিত নিশীথিনীর', 'হবে চরম পূজাঞ্জলি।']
['স্বপ্নগগন পথের-চিহ্ন-হীন', 'সেথা ছিলে একদিন,', 'বিরহাবেগের উধাও মেঘের', 'সজল বাষ্পে লীন।', 'বহিল সহসা নববসন্ত-বায়,', 'এক দিগন্তে আনিল দোঁহারে', 'এক নব বেদনায়।', 'সেদিন ফাগুন আম্রমুকুলে ভরি', 'উড়ায়েছে উত্তরী,', 'গন্ধে-রসানো ঘোমটা-খসানো', 'পূর্ণিমাবিভাবরী।', 'সেদিন গগন মুখর বাঁশির গানে,', 'ধরণীর হিয়া ধায় উদাসিয়া', 'অভিসার-পথ-পানে।', 'অসীম শূন্যে সন্ধান গেল থেমে,', 'এলে বনতলে নেমে।', 'চঞ্চল পাখা মানিল বিরাম', 'সীমার মোহন প্রেমে।', 'লভিল শান্তি তৃপ্তিবিহীন আশা,', 'শ্যামল ধরার বক্ষের কাছে', 'রচিলে নিভৃত বাসা।', 'বাণীর ব্যথায় উচ্ছ্বাসি এক পাখি', 'গেয়ে ওঠো থাকি থাকি।', 'আর পাখি শোনো আপনার মনে', "ডানা-'পরে মুখ রাখি।", 'ভাষার প্রবাহ মেলে ভাষাহারা গানে,', 'অধীরের সুর লভিল আকাশ', 'ধীর নীরবের প্রাণে।']
['এল সন্ধ্যা তিমির বিস্তারি;', 'দেবদারু সারি সারি', 'দোলে ক্ষণে ক্ষণে', 'ফাল্গুনের ক্ষুব্ধ সমীরণে।', 'স্তব্ধতার বক্ষোমাঝে পল্লবমর্মর', 'জাগায় অস্ফুট মন্ত্রস্বর।', 'মনে হয় অনাদি সৃষ্টির পরপারে', 'আপনি কে আপনারে', 'শুধাইছে ভাষাহীন প্রশ্ন নিরন্তর;', 'অসংখ্য নক্ষত্র নিরুত্তর।', 'অসীমের অদৃশ্য গুহায় কোন্খানে', 'নিরুদ্দেশ-পানে', 'লক্ষ্যহীন কালস্রোত চলে।', 'আমি মগ্ন হয়ে আছি সুগভীর নৈঃশব্দ্যের তলে।', 'ভাবি মনে মনে,', 'এতদিন সঙ্গ যারা দিয়েছিল আমার জীবনে', 'নিল তারা কতটুকু স্থান?', 'আমার গভীরতম প্রাণ,', 'আমার সুদূরতম আশা-আকাঙক্ষার', 'গোপন ধ্যানের অধিকার,', 'ব্যর্থ ও সার্থক কামনায়', 'আলোয় ছায়ায়', 'রচিলাম যে স্বপ্নভুবন,', 'যে আমার লীলানিকেতন', 'এক প্রান্ত ব্যাপ্ত আর অসমাপ্ত অরূপসাধনে', 'অন্য প্রান্ত কর্মের বাঁধনে,', 'যে অভাবনীয়,', 'অলক্ষিত উৎস হতে যে অমিয়', 'জীবনের ভোজে', 'চেতনারে ভরেছে সহজে,', 'যে ভালোবাসার ব্যথা রহি রহি', 'আনিয়া দিয়েছে বহি', 'শ্রুত বা অশ্রুত সুর উৎকণ্ঠিত চিতে', 'গীতে বা অগীতে--', 'কতটুকু তাহাদের জানা আছে', 'এল যারা কাছে!', 'ব্যক্ত অব্যক্তের সৃষ্টি এ মোর সংসারে', 'আসে যায় এক ধারে,', 'বিরহদিগন্তে পায় লয়--', 'নিয়ে যায় লেশমাত্র পরিচয়।', 'আপনার মাঝে এই বহুব্যাপী অজানারে ঢাকি', 'স্তব্ধ আমি রয়েছি একাকী।', 'যেন ছায়াঘন বট', 'জুড়ে আছে জনশূন্য নদীতট--', 'কোণে কোণে প্রশাখার কোলে কোলে', 'পাখি কভু বাসা বাঁধে, বাসা ফেলে কভু যায় চলে।', 'সম্মুখে স্রোতের ধারা আসে আর যায়', 'জোয়ার-ভাঁটায়;', 'অসংখ্য শাখার জালে নিবিড় পল্লবপুঞ্জ-মাঝে', 'রাত্রিদিন অকারণে অন্তহীন প্রতীক্ষা বিরাজে।']
['কোন্ বাণী মোর জাগল, যাহা', 'রাখবে স্মরণে--', 'পলে-পলে দলিত সে', 'কালের চরণে।', 'যায় সে কেবল ভেঙে চুরে,', 'ছড়িয়ে পড়ে কাছে দূরে--', 'জীবনবাণীর অখণ্ড রূপ', 'মিলবে মরণে।', 'ক্ষণে ক্ষণে পাগল হাওয়ায়', 'ঘূর্ণিধূলিতে', 'প্রাণের দোলে এলোমেলো', 'রয় সে দুলিতে।', 'বৈতরণীর অগাধ নদী', 'পেরিয়ে আবার ফেরে যদি', 'উল্টো স্রোতের সে দান, ডালায়', 'পারবে তুলিতে।', 'কোন্ বাণী মোর জাগল, যাহা', 'রাখবে স্মরণে,', 'টিঁকবে যাহা নিমেষগুলির', 'পূরণ-হরণে।', 'তারে নিয়ে সারা বেলা', 'চলেছে হার-জিতের খেলা,', 'খেলার শেষে বাঁচল যা তাই', 'বাঁচবে মরণে।']
['বিজন রাতে যদি রে তোর', 'সাহস থাকে', 'দিনশেষের দোসর যে জন', 'মিলবে তাকে।', 'ঘনায় যবে আঁধার ছেয়ে', 'অভয় মনে থাকিস চেয়ে--', 'আসবে দ্বারে আলোর দূতী', 'নীরব ডাকে।', 'যখন ঘরে আসনখানি', 'শূন্য হবে', 'দূরের পথে পায়ের ধ্বনি', 'শুনবি তবে।', 'কাটল প্রহর যাদের আশায়', 'তারা যখন ফিরবে বাসায়,', 'সাহানাগান বাজবে তখন', 'ভিড়ের ফাঁকে।', 'অনেক চাওয়া ফিরলি চেয়ে', 'আশায় ভুলি,', 'আজ যদি তোর শূন্য হল', 'ভিক্ষা-ঝুলি', 'চমক তবে লাগুক তোরে,', 'অধরা ধন দিক সে ভরে', 'গোপন বঁধু, দেখতে কভু', 'পাস নি যাকে।', 'অভিসারের পথ বেড়ে যায়', 'চলিস যত--', 'পথের মাঝে মায়ার ছায়া', 'অনেক-মতো।', 'বসবি যবে ক্লান্তিভরে', "আঁচল পেতে ধুলার 'পরে,", 'হঠাৎ পাশে আসবে সে যে', 'পথের বাঁকে।', 'এবার তবে করিস সারা', 'কাঙাল-পনা--', 'সমস্তদিন কাণাকড়ির', 'হিসাব-গণা।', 'শান্ত হলে মিলবে চাবি,', 'অন্তরেতে দেখতে পাবি', 'সবার শেষে তার পরে যে', 'অশেষ থাকে।', 'দূর বাঁশিতে যে সুর বাজে', 'তাহার সাথে', 'মিলিয়ে নিয়ে বাজাস বাঁশি', 'বিদায়-রাতে।', 'সহজ মনে যাত্রাশেষে', 'যাস রে চলে সহজ হেসে,', 'দিস নে ধরা অবসাদের', 'জটিল পাকে।']
['পশ্চিমের দিক্সীমায় দিনশেষের আলো', 'পাঠালো বাণী সোনার রঙে লিখা--', '"রাতের পথে পথিক তুমি, প্রদীপ তব জ্বালো', "প্রাণের শেষ শিখা।'", 'কাহার মুখে তাকাব আমি, আলোক কার ঘরে', 'রয়েছে মোর তরে--', 'সঙ্গে যাবে যে আলোখানি পারের ঘাট-পানে,', 'এ ধরণীর বিদায়-বাণী কহিবে কানে কানে,', 'মম ছায়ার সাথে', 'আলাপ যার হবে নিভৃত রাতে।', 'ভাসিবে যবে খেয়ার তরী কেহ কি উপকূলে', 'রচিবে ডালি নাগকেশর ফুলে,', 'তুলিয়া আনি চৈত্রশেষে কুঞ্জবন হতে', 'ভাসায়ে দিবে স্রোতে?', 'আমার বাঁশি করিবে সারা যা ছিল গান তার,', 'সে নীরবতা পূর্ণ হবে কিসে?', 'তারার মতো সুদূরে-যাওয়া দৃষ্টিখানি কার', 'মিলিবে মোর নয়ন-অনিমিষে?', 'অনেক-কিছু হয়েছে জমা, অনেক হল খোঁজা,', 'আশাতৃষার বোঝা', 'ধুলায় যাব ফেলে।', 'ধুলার দাবি নাইকো যাহে সে ধন যদি মেলে,', 'সুখদুখের সব-শেষের কথা,', 'প্রাণের মণিখানির যেথা গোপন গভীরতা', 'সেথায় যদি চরম দান থাকে,', 'কে এনে দেবে তাকে?', 'যা পেয়েছিনু অসীম এই ভবে', 'ফেলিয়া যেতে হবে--', 'আকাশ-ভরা রঙের লীলাখেলা,', 'বাতাস-ভরা সুর,', 'পৃথিবী-ভরা কত না রূপ, কত রসের মেলা,', 'হৃদয়-ভরা স্বপন-মায়াপুর,', 'মূল্য শোধ করিতে পারে তার', 'এমন উপহার', 'যাবার বেলা দিতে পারো তো দিয়ো', 'যে আছ মোর প্রিয়।']
['তুমি      অচিন মানুষ ছিলে গোপন আপন গহন-তলে,', 'কেন     এলে চেনার সাজে?', 'তোমায়   সাঁজ-সকালে পথে ঘাটে দেখি কতই ছলে', 'আমার   প্রতিদিনের মাঝে।', 'তোমায়   মিলিয়ে কবে নিলেন আপন আনাগোনার হাটে', 'নানান    পান্থদলের সাথে,', 'তোমায়   কখনো বা দেখি আমার তপ্ত ধুলার বাটে', 'কভু      বাদল-ঝরা রাতে।', 'তোমার   ছবি আঁকা পড়ল আমার মনের সীমানাতে', 'আমার   আপন ছন্দে ছাঁদা,', 'আমার    সরু মোটা নানা তুলির নানান রেখাপাতে', 'তোমার  স্বরূপ পড়ল বাঁধা।', 'তাই       আজি আমার ক্লান্ত নয়ন, মনের-চোখে-দেখা', 'হল       চোখের-দেখায় হারা।', 'দোঁহার    পরিচয়ের তরীখানা বালুর চরে ঠেকা,', 'সে আর  পায় না স্রোতের ধারা।', 'ও যে      অচিন মানুষ-- মন উহারে জানতে যদি চাহ', 'জেনো    মায়ার রঙমহলে,', 'প্রাণে      জাগুক্ তবে সেই মিলনের উৎসব-উৎসাহ', 'যাহে     বিরহদীপ জ্বলে।', 'যখন      চোখের সামনে বসতে দেবে তখন সে আসনে', 'রেখো    ধ্যানের আসন পেতে,', 'যখন      কইবে কথা সেই ভাষাতে তখন মনে মনে', 'দিয়ো     অশ্রুত সুর গেঁথে।', 'তোমার   জানা ভুবনখানা হতে সুদূরে তার বাসা,', 'তোমার দিগন্তে তার খেলা।', 'সেথায়    ধরা-ছোঁওয়ার-অতীত মেঘে নানা রঙের ভাষা,', 'সেথায়   আলো-ছায়ার মেলা।', 'তোমার   প্রথম জাগরণের চোখে উষার শুকতারা', 'যদি       তাহার স্মৃতি আনে', 'তবে       যেন সে পায় ভাবের মূর্তি রূপের-বাঁধন-হারা', 'তোমার  সুর-বাহারের গানে।']
['তোমার জন্মদিনে আমার', 'কাছের দিনের নেই তো সাঁকো।', 'দূরের থেকে রাতের তীরে', 'বলি তোমায় পিছন ফিরে', '"খুশি থাকো\'।', 'দিনশেষের সূর্য যেমন', 'ধরার ভালে বুলায় আলো,', 'ক্ষণেক দাঁড়ায় অস্তকোলে,', "যাবার আগে যায় সে ব'লে", '"থেকো ভালো\'।', 'জীবনদিনের প্রহর আমার', 'সাঁঝের ধেনু--প্রদোষ-ছায়ায়', 'চারণ-শ্রান্ত ভ্রমণ-সারা', 'সন্ধ্যাতারার সঙ্গে তারা', 'মিলিতে যায়।', 'মুখ ফিরিয়ে পশ্চিমেতে', 'বারেক যদি দাঁড়াও আসি', 'আঁধার গোষ্ঠে এই রাখালের', 'শুনতে পাবে সন্ধ্যাকালের', 'চরম বাঁশি।', 'সেই বাঁশিতে উঠবে বেজে', 'দূর সাগরের হাওয়ার ভাষা,', 'সেই বাঁশিতে দেবে আনি', 'বৃন্তমোচন ফলের বাণী', 'বাঁধন-নাশা।', 'সেই বাঁশিতে শুনতে পাবে', 'জীবন-পথের জয়ধ্বনি--', 'শুনতে পাবে পথিক রাতের', 'যাত্রামুখে নূতন প্রাতের', 'আগমনী।']
['যে ছিল মোর ছেলেমানুষ', 'হারিয়ে গেল কোথা--', 'পথ ভুলে সে পেরিয়েছিল', 'মরা নদীর সোঁতা।', 'হায়, বুড়োমির পাঁচিল তারে', 'আড়াল করল আজ--', 'জানি নে কোন্ লুকিয়ে-ফেরা', 'বয়স-চোরার কাজ।', 'হঠাৎ তোমার জন্মদিনের', 'আঘাত লাগল দ্বারে,', 'ডাক দিল সে দূর সেকালের', 'খ্যাপা বালকটারে।', 'ছেলেমানুষ আমি', 'ডাক শুনে সে এগিয়ে এসে', 'হঠাৎ গেল থামি।', 'বললে, শোনো ওগো কিশোরিকা,', '"রবীন্দ্র\' নাম কুষ্ঠিতে যার লিখা,', 'নামটা সত্য--সত্য শুধু', 'তারিখটা মাত্তর--', 'তাই বলে তো বয়সখানা', 'নয়কো ছিয়াত্তর।', 'কাঁচা প্রাণের দৃষ্টি যে তার,', 'জগৎটা তার কাঁচা।', 'বাঁধে নি তায় খেতাব-লাভের', 'বিষয়-লোভের খাঁচা।', 'মনটাতে তার সবুজ রঙে', 'সোনার বরন মেশা।', 'বক্ষে রসের তরঙ্গ তার,', 'চক্ষে রূপের নেশা।', 'ফাগুন-দিনের হাওয়ার খ্যাপামি যে', 'পরানে তার স্বপন বোনে', 'রঙিন মায়ার বীজে।', 'ভরসা যদি মেলে', 'তোমার লীলার আঙিনাতে', 'ফিরবে হেসে খেলে।', 'এই ভুবনের ভোর-বেলাকার গান', 'পূর্ণ করে রেখেছে তার প্রাণ।', 'সেই গানেরই সুর', 'তোমার নবীন জীবনখানি', 'করবে সুমধুর।']
['বাঁশরি আনে আকাশ-বাণী-', 'ধরণী আনমনে', 'কিছু বা ভোলে কিছু বা আধো', 'শোনে।', 'নামিবে রবি অস্তপথে,', 'গানের হবে শেষ--', 'তখন ফিরে ঘিরিবে তারে', 'সুরের কিছু রেশ।', 'অলস খনে কাঁপায় হাওয়া', 'আধেকখানি-হারিয়ে-যাওয়া', 'গুঞ্জরিত কথা,', 'মিলিয়া প্রজাপতির সাথে', 'রাঙিয়ে তোলে আলোছায়াতে', 'দুইপহরে-রোদ-পোহানো', 'গভীর নীরবতা।', 'হল্দেরঙা-পাতায়-দোলা', 'নাম-ভোলা ও বেদনা-ভোলা', 'বিষাদ ছায়ারূপী', 'ঘোমটা-পরা স্বপনময়', 'দূরদিনের কী ভাষা কয়', 'জানি না চুপিচুপি।', 'জীবনে যারা স্মরণ-হারা', 'তবু মরণ জানে না তারা,', 'উদাসী তারা মর্মবাসী', 'পড়ে না কভু চোখে--', 'প্রতিদিনের সুখ-দুখেরে', 'অজানা হয়ে তারাই ঘেরে,', 'বাষ্পছবি আঁকিয়া ফেরে', 'প্রাণের মেঘলোকে।']
